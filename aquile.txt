The Project Gutenberg EBook of Le Aquile della Steppa, by Emilio Salgari

This eBook is for the use of anyone anywhere in the United States and most
other parts of the world at no cost and with almost no restrictions
whatsoever.  You may copy it, give it away or re-use it under the terms of
the Project Gutenberg License included with this eBook or online at
www.gutenberg.org.  If you are not located in the United States, you'll have
to check the laws of the country where you are located before using this ebook.

Title: Le Aquile della Steppa

Author: Emilio Salgari

Release Date: December 17, 2020 [EBook #64062]

Language: Italian

Character set encoding: UTF-8

*** START OF THIS PROJECT GUTENBERG EBOOK LE AQUILE DELLA STEPPA ***




Produced by Barbara Magni and the Online Distributed
Proofreading Team at http://www.pgdp.net (This file was
produced from images made available by The Internet Archive)






                             EMILIO SALGARI


                               Le Aquile
                              della Steppa

                                ROMANZO

                illustrato da 18 disegni di A. TANGHETTI



                                 GENOVA
                           A. DONATH, Editore
                                  1907




   _Proprietà artistica e letteraria della Casa Editrice_ A. DONATH,
       _Genova, la quale, avendo adempiuto alle formalità che la
           legge prescrive, provvederà, non solo contro le
            contraffazioni, ma anche contro le imitazioni.
                 Legge 19 settembre 1882 N. 1012._

             Rocca S. Casciano 1907. — Stab. Tip. Cappelli.




CAPITOLO I.

Un supplizio spaventevole.


— All'armi Sarti!... Eccolo!... —

Un urlìo assordante fece eco a quel grido; poi un'onda di uomini si
rovesciò attraverso le strette viuzze del villaggio fiancheggiate
da casette d'argilla grigia, di meschino aspetto come già lo sono
tutte quelle che abitano i turcomanni non nomadi della grande steppa
turanica.

— Fermatelo con una palla nel cranio!

— Lesti, giovanotti!

— Addosso a quel cane!

— Fuoco! —

Una voce imperiosa, che non ammetteva replica, dominò tutto quel
baccano:

— Guai a chi fa fuoco! Cento tomani[1] a chi me lo porta vivo! —

Chi aveva dato quell'ordine era un bel vecchio, uno dei più belli
che si potessero trovare nelle steppe turchestane, che doveva aver
già varcata la sessantina, di forme piuttosto tozze e robuste con
spalle ampie e braccia muscolose e la pelle fortemente abbronzata e
resa ruvida dagli ardori intensi del sole e dai venti frizzanti della
grande steppa, gli occhi neri e ancora pieni di fuoco, il naso un po'
adunco, come il becco dei pappagalli, ed una lunga barba bianca che gli
scendeva fino a metà del petto.

Dal costume che indossava si poteva subito capire che apparteneva ad
una casta elevata, poichè il suo ampio turbante era di seta, variegata
ed intessuta con pagliuzze d'oro, la sua lunga zimarra di panno
finissimo con alamari d'argento ed i suoi stivali, dalla punta assai
rialzata, di marocchino rosso.

Inoltre impugnava una vera sciabola di Damasco, una di quelle famose
lame che si fabbricavano anticamente in quella celebre città e che
pare fossero formate con sottilissime lamine di ferro e d'acciaio
sovrapposte, onde renderle flessibili fino all'elsa.

Al comando lanciato dal vecchio, tutti gli uomini che lo circondavano
abbassarono i fucili e le pistole e, tratti dalle loro larghe cinture
i _kangiarri_, quelle corte sciabole che somigliano così tanto ai
_jatagan_ dei turchi, si gettarono nuovamente a corsa furiosa, urlando:

— Addosso!

— Lesti!

— Non bisogna che ci fugga!

— Ci sono cento _tomani_ da guadagnare! —

Un uomo, che era saltato poco prima giù da un terrazzo d'una di
quelle casupole, fuggiva dinanzi a loro, facendo sforzi prodigiosi per
mantenere la distanza.

Quantunque non fosse più giovane, balzava coll'agilità di un'antilope,
descrivendo di quando in quando brusche curve, onde non lo si potesse
prendere di mira e agitando disperatamente le braccia come per darsi
maggior slancio.

Era un uomo di forme grossolane, con un collo da toro, il viso angoloso
e di tinta quasi terrea, con una lunga barba nera e gli occhi piccoli,
leggermente obliqui, simili a quelli che hanno i ghirghisi, quegli
irrequieti ed indomabili predoni della steppa della fame, che dove
pongono il piede non lasciano più nemmeno crescere un filo d'erba.

In una mano teneva un _jatagan_ dalla lama larga e leggermente ricurva,
e nell'altra una specie di chitarra col manico lunghissimo e le
corde di seta, uno di quegli istrumenti che i turchestani chiamano la
_guzla_.

L'inseguimento diventava accanitissimo. I Sarti, che all'allarme dato
si erano precipitati nelle vie, erano una cinquantina, quasi tutti
giovani e lesti di gambe, e gareggiavano fra di loro per guadagnarsi i
cento tomani promessi dal vecchio: una somma grande per quegli uomini
della steppa, che non posseggono quasi mai denaro.

— Fermati, canaglia! — gridavano tutti in coro, roteando
minacciosamente i _kangiarri_ a rischio di ferirsi fra di loro. —
Fermati, cane d'un _mestrire_[2]! La tua _guzla_ non ti salverà! —

Il suonatore raddoppiava i suoi sforzi e precipitava la corsa,
mugolando ed ansando come una bestia feroce.

Aveva il volto congestionato, gli occhi fuori dalle orbite, le sue
tempie battevano febbrilmente, e dal suo largo petto uscivano veri
sibili, tanta era affannosa la respirazione.

Uscito dalle strette viuzze del villaggio, si dirigeva verso l'immensa
steppa, coperta di erbe altissime, forse colla speranza di trovarvi nel
mezzo un nascondiglio.

Ad un tratto un urlo di gioia sfuggì agli inseguitori.

— Tabriz! Ecco Tabriz! Ah! il furbo! —

Un uomo di statura gigantesca, che montava un magnifico cavallo
persiano dal pelo lucentissimo, era uscito da una via laterale ed era
passato come un uragano a fianco dei corridori.

Il fuggiasco, udendo il galoppo del cavallo, mandò una bestemmia e si
fermò alzando l'_jatagan_.

— Non mi avrete vivo! — urlò; — prima ucciderò un buon numero di
voi. —

Il cavaliere gli correva addosso con velocità fulminea.

Il _mestvire_ fece un salto di fianco, per evitare l'urto, ma il
cavaliere con una strappata a destra e con una stretta delle ginocchia,
fece fare al suo destriero un volteggio fulmineo, che nessun altro
sarebbe stato capace di fare e lo urtò così violentemente da gettarlo a
terra.

— Sei preso, mio caro! — disse il gigante.

Balzò da sella e si precipitò sul fuggiasco ancora stordito da
quell'urto violentissimo, gli strappò di mano l'_jatagan_, poi lo alzò
in aria come fosse stato un fanciullo, gridando:

— Eccolo, Giah Agha beg! È tuo, padrone! —

Il _mestvire_ si dimenava disperatamente, digrignando i denti e
tentando di colpire, coi suoi pesanti stivali ferrati, l'ercole, senza
però riuscirvi.

Gl'inseguitori in un momento circondarono i due uomini, urlando a
squarciagola:

— È preso! È preso! Strozzalo, Tabriz! Dàgli una buona stretta di mano!
Vendica Talmà! —

Il vecchio che giungeva ultimo, con un gesto imperioso, arrestò
il gigante, il quale aveva già cominciato a stringere il collo del
prigioniero colle sue formidabili mani.

— No, Tabriz, — disse. — Deve parlare prima e dirci dove hanno portata
Talmà. Egli è un complice, fors'anche uno dei capi di quelle maledette
Aquile della steppa.

— Non è vero, _beg_! — gridò il _mestvire_, con voce strangolata. —
Io non sono che un povero suonatore di _guzla_ e non ho aiutato quei
miserabili a rapire la sposa di Hossein! Lo giuro! Lo giuro!

— Taci, cornacchia! — rispose il gigante, scuotendolo ruvidamente. —
Taci, o ti rompo le costole con una buona stretta, di quelle che so
dare io solo.

— Siete miserabili! assassini! Volete la mia morte per divertirvi!

— Portalo al villaggio, Tabriz, — disse il vecchio _beg_, saettando con
uno sguardo feroce il prigioniero.

Poi, volgendosi verso gli altri, chiese:

— Avete del gesso nelle vostre capanne? —

Udendo quelle parole il _mestvire_ diventò spaventosamente pallido, poi
un urlo d'angoscia gli sfuggì:

— Ah! No! No! Grazia!

— Gettalo sul cavallo, Tabriz, — disse il vecchio, senza nemmeno
rispondere al prigioniero, nè impietosirsi del terrore immenso che
traspariva dai suoi occhi dilatati e dai suoi lineamenti sconvolti. E
voi andate a raccogliere tutto il gesso e portatelo sulla piazza del
villaggio.

— Un momento, padrone, — disse il gigante. — Bisogna assicurarlo bene;
questi rettili mordono. —

Gettò a terra il disgraziato suonatore, gli posò un ginocchio sul dorso
per tenerlo fermo, poi levatasi la fascia di grosso feltro che gli
stringeva la lunga zimarra, gli legò strettamente le mani dietro la
schiena.

Lo sollevò e lo mise sul suo cavallo, prendendo in mano le briglie.

— Siamo pronti, padrone, — disse poi al _beg_.

La truppa si mise in marcia ritornando verso il villaggio, ove si erano
radunati i vecchi, le donne ed i fanciulli.

Il _mestvire_ non aperse più bocca, nè fece alcuno sforzo per liberarsi
dai legami. Il suo pallore non era ancora scomparso dal suo viso e di
quando in quando un forte tremito lo faceva sobbalzare, specialmente
quando i suoi sguardi s'incontravano con quelli del vecchio _beg_.

Giunti dinanzi ad una casupola, che aveva un aspetto migliore delle
altre, Tabriz arrestò il cavallo e levò dall'arcione il prigioniero,
mentre il _beg_ diceva agli uomini che lo accompagnavano:

— Dieci di voi si mettano dinanzi alla porta colle armi cariche e gli
altri vadano a cercare il gesso.

Il supplizio di questo miserabile sarà pubblico.

Ed ora lasciatemi tranquillo.

— Sì, Agha _beg_, — risposero in coro coloro che avevano preso parte
all'inseguimento.

Tabriz, che teneva il prigioniero fra le braccia, con un calcio spostò
la pietra che serviva di porta ed entrò in una camera piuttosto vasta,
dalle pareti grigiastre, malamente illuminata da due pertugi che
somigliavano a feritoie.

Depose il prigioniero su un vecchio tappeto persiano, senza slegargli
le mani e si sedette accanto a lui col _kangiarro_ snudato, risoluto ad
ammazzarlo come un lupo rabbioso, al primo tentativo di rivolta.

Il vecchio _beg_ stette in piedi, dardeggiando sul miserabile uno
sguardo feroce.

— Parla, — gli disse con voce minacciosa. — Dove hanno condotto Talmà?

— Io non so nulla, — rispose il prigioniero. — Io sono sempre stato un
povero suonatore di gutzla ed un narra istorie e non ho mai avuto nulla
a che fare colle Aquile della steppa.

— Tu menti, cane! — urlò il vecchio, esasperato. — Innanzi tutto non
saresti fuggito dinanzi ai Sarti, se tu avessi avuto la coscienza
tranquilla, e poi vi è un uomo che giura di averti veduto poco prima
degli sponsali di mio nipote Hossein, parlare con un ghirghiso, che fu
poi notato fra la banda delle Aquile.

— Quell'uomo si è ingannato, _beg_, lo giuro sulla testa di mia moglie
e dei miei fanciulli.

— Non vuoi dunque dirmelo? — gridò il vecchio, alzando il pugno.

— Non posso confessare ciò che io non so, — rispose il _mestvire_ con
voce ferma. — Tu puoi uccidermi, farmi subire il tremendo supplizio
del gesso, se lo vuoi; ma da me non saprai nulla, perchè io non ho mai
fatto parte di alcuna banda di briganti.

— È la tua ultima parola?

— Sì, _beg_.

— Sta bene: vedremo se saprai resistere. —

Un forte tremito scosse il miserabile, e la sua fronte si coprì di
goccioloni di sudore, tuttavia non aggiunse verbo.

— Tabriz, — disse il vecchio, — non lasciarlo un solo istante. Io vado
a preparargli la fossa. —

Era appena uscito, quando entrò nella stanza un giovane di statura
appena superiore alla media, dal colorito giallo pallido e di forme
esili, con indosso un costume sfarzoso fra il georgiano ed il persiano,
con molti ricami d'oro sulla giubba e sui larghi calzoni di seta
bianca, ed un superbo sciallo di Kerman annodato intorno ai fianchi,
fra le cui pieghe erano passati due _kangiarri_, coll'impugnatura di
diaspro orientale.

I suoi occhi che avevano la tinta e anche il lampo dell'acciaio, non
possedevano quello sguardo fiero e limpido, che si osserva in quasi
tutti i turcomanni; avevano invece qualche cosa di ambiguo, di falso,
che metteva un certo malessere in chi doveva per qualche istante
sostenerlo. Anche i suoi lineamenti duri, angolosi, erano molto lontani
dall'avere quel bell'ovale che si nota nei discendenti degli antichi
persiani; il suo naso era molto adunco, la bocca assai larga con labbra
sottilissime, atteggiate ad un mezzo sorriso niente franco.

— Tu padrone? — disse Tabriz, salutandolo con un cenno del capo.

— Sono giunto in questo momento precedendo mio cugino Hossein, —
rispose il giovane, fissando con uno sguardo inquieto il prigioniero.

— Non avete trovato nulla?

— Abbiamo rovinati inutilmente mezzi i nostri cavalli.

— Dov'è mio zio?

— È uscito poco fa, onde preparare a questo miserabile, che si ostina a
non parlare, una tomba che lo stringerà per bene. —

Un fremito fugace corse pel corpo del giovane, ed i suoi occhi
irrequieti tornarono a posarsi sul prigioniero.

— Non vuole parlare? — disse, dopo un momento di esitazione.

— No, signor Abei.

— Lasciami solo con quest'uomo, Tabriz. Voglio provare io a farlo
cantare.

— Guardati, padrone: questo è pericoloso e capace di tutto.

— Ho due _kangiarri_ che tagliano come rasoi, non ho quindi nulla da
temere da costui.

Mettiti di guardia fuori dalla porta. Farai presto ad accorrere.

— Sì, padrone, — rispose il gigante alzandosi.

Appena furono soli, il giovane si curvò rapidamente sul prigioniero,
dicendogli sottovoce:

— Tu ormai sei perduto e, se anche tutto confessassi, non usciresti
egualmente vivo dalle strette del gesso, perchè mio cugino Hossein, fra
poco, sarà qui, e quello non ti farà grazia.

— Lo so, signor Abei Dullah, — rispose il prigioniero. — Io sono uomo
finito ormai.

— Tu hai moglie e figlioli.

— È vero, signore.

— Io m'impegno di far giungere alla tua famiglia duemila tomani se tu
manterrai il segreto e non pronuncerai il mio nome. D'altronde nessuno
ti crederebbe svelando me.

— Me lo giuri, signore?

— Sul Corano.

— Ora che so che mia moglie ed i miei figli non soffriranno la fame,
morrò più tranquillo, — disse il _mestvire_ con rassegnazione, — e
sopporterò da ghirghiso gli spasimi delle tremende strette.

— Bada!

— Non temere, signore. —

Abei si rialzò e chiamò Tabriz, il quale fu pronto ad accorrere.

— Quest'uomo non parlerà, — gli disse. — Lo uccideremo inutilmente
senza cavargli dalla bocca se ha preso parte al rapimento di Talmà, e
senza sapere il luogo ove l'hanno condotta le Aquile. Povero Hossein!
Impazzirà dal dolore! —

Grida feroci coprirono le sue ultime parole.

— Il prigioniero! Il prigioniero! —

Una banda d'uomini irruppe nella stanza, armati di _kangiarri_ e di
fucili dalla canna lunghissima.

— Tutto è pronto, Tabriz! — gridò uno di loro. — Il _beg_ lo aspetta.

— L'ora suona, — disse il gigante, alzando il prigioniero. — Preparati
pel gran viaggio e raccomanda la tua anima al Profeta. —

Il _mestvire_ curvò il capo senza rispondere e si lasciò spingere fuori
dalla stanza.

Subito la scorta lo circondò, quantunque Tabriz lo tenesse strettamente
per un braccio.

Attraversate tre o quattro viuzze che erano ingombre di persone, di
cavalli e di cammelli, il drappello giunse ben presto sulla piazza del
villaggio, dove si trovava il vecchio _beg_ circondato da altri uomini
armati, fermo sull'orlo d'una fossa profonda un metro e mezzo, e larga
appena sessanta centimetri, sia da un verso che dall'altro.

Il _mestvire_, nel vederla, impallidì, spaventosamente ed i suoi occhi,
che erano diventati sanguigni, cercarono ansiosamente quelli di Abei
Dullah, il nipote del _beg_. Un rapido cenno fattogli dal giovane,
parve rasserenarlo ed infondergli un po' di coraggio.

Il _beg_ gli si era appressato, chiedendogli:

— Vuoi parlare?

— Ti ho già detto che non so nulla. E poi, — aggiunse con amarezza,
— anche se io ti dicessi od inventassi qualche cosa, non salverei
egualmente la mia vita. Tuo nipote Hossein non mi risparmierebbe.

— No, di certo, perchè sei tu che hai organizzato il rapimento di
Talmà, miserabile! Ormai sei uomo morto, ma prima di comparire dinanzi
al Profeta pel giudizio supremo, dovresti dirci dove le Aquile hanno
nascosta la fanciulla.

Le buone azioni non vengono scordate dal grande giustiziere.

— Non so nulla e non mi strapperai altra parola. Vuoi la mia morte?
Ebbene sono pronto a subirla.

— Calatelo, — comandò il _beg_.

Tabriz tolse al prigioniero le vesti, lasciandolo quasi nudo, gli legò
strettamente le gambe, poi lo assicurò ad un grosso piuolo che era
piantato profondamente nella fossa.

— A voi, ora, — disse l'implacabile vecchio volgendosi verso alcuni
uomini, che tenevano in mano sacchetti coperti di una polvere bianca,
che altro non era che gesso.

Cominciarono a vuotarli entro la fossa, coprendo a poco a poco il
disgraziato _mestvire_, poi, quando il gesso gli giunse alle spalle, vi
gettarono sopra parecchie secchie d'acqua.

Il condannato, che fino allora aveva dimostrato un grande coraggio, non
potè frenare un urlo d'angoscia.

Lo spaventevole supplizio cominciava, spaventevole perchè è ben più
terribile della decapitazione, dell'impiccagione e fors'anche del palo.
Inventato dai Persiani, che si sono, in tutte le epoche, mostrati
crudelissimi nei mezzi di dare la morte e che lo usano tuttavia in
certe provincie, quantunque sia stato soppresso nelle grandi città ove
vi sono consoli europei, è stato subito adottato dai turcomanni, dagli
afgani e dai belucistani, più feroci degli stessi persiani.

Il gesso, dopo bagnato, come si sa, non tarda a rapprendersi ed
espandersi, chiudendo come entro una morsa di ferro l'oggetto che
gli si affida. Ognuno può facilmente figurarsi quale pressione deve
esercitare su un corpo umano che non può offrire la resistenza del
metallo.

Il sangue sotto la formidabile stretta, che aumenta di momento in
momento, si arresta, le gambe e le braccia si immobilizzano, le costole
cedono, il corpo si schiaccia.

Il disgraziato _mestvire_ che aveva la sola testa fuori dalla massa che
gli si serrava addosso, aveva cominciato a urlare spaventosamente. Il
suo viso, disfatto da un terrore impossibile a descriversi, si copriva
d'un freddo sudore.

Il _beg_ assisteva impassibile all'agonia del miserabile, guardandolo
freddamente. Anche gli altri non dimostravano alcuna compassione per le
sofferenze atroci del povero suonatore di _guzla_. Solo Abei Dullah, il
nipote del _beg_, di quando in quando dava in un sussulto.

— Confesserai? — chiese ad un certo momento il vecchio, curvandosi sul
moribondo.

Questi gli lanciò uno sguardo carico d'odio, e non aprì le labbra.

— Dell'altra acqua! — disse il _beg_.

Due altri secchi furono vuotati, insieme ad un altro sacchetto di
gesso. Il collo del _mestvire_ fu subito imprigionato ed il suo volto
divenne paonazzo.

L'asfissia cominciava.

— Parlerai? — ripetè il _beg_.

— Sì, — rantolò il moribondo.

— Dove hanno condotto Talmà?

— A... a... Samar... —

Non finì la frase. Roteò gli occhi all'ingiro, aprì spaventosamente
la bocca come per aspirare l'ultima boccata d'aria, poi la testa cadde
all'indietro.

L'asfissia lo aveva ucciso.




CAPITOLO II.

La tenda del “beg„.


La luce si era spenta sull'immensa steppa, che si estende sempre piana
e coperta di sole erbe e che d'estate il sole bruciante dissecca e che
i freddi invernali fanno rivivere rigogliose, dalle rive orientali del
mar Caspio a quelle occidentali del mar d'Aral.

La notte non prometteva di essere buona. Era oscurissima, senza luna e
senza stelle, essendosi il cielo tutto coperto di vapori e piuttosto
fredda, poichè verso l'autunno cominciano già le forti brinate su
quelle pianure, che durante l'estate invece pare che avvampino. Un
vento tagliente e secco, che soffiava dal Caspio, passava di quando in
quando, con mille sussurrii, curvando le alte erbe e facendo oscillare
l'alta tenda di Giah Agha, malgrado la grossa pietra che era stata
appesa alla cinghia centrale, onde darle maggiore stabilità.

I turcomanni, quei terribili nomadi che hanno dato sovente tanto filo
da torcere ai russi, ai persiani, ai belucistani e anche agli afgani,
sono già famosi nelle costruzioni delle loro tende, le quali possono
benissimo resistere anche ai venti più impetuosi, che si scatenano
sovente su quelle lande sterminate.

Dànno ad esse una forma tutta speciale, che non ha nulla di comune
con quelle degli arabi e tanto meno coi _wigwam_ delle pelli rosse
dell'America del nord.

Sembrano cupole, ma molto alte, e nella loro costruzione non adoperano
che pertiche molto elastiche, piantate profondamente nel suolo, curvate
in alto e quindi legate saldamente ad un cerchio e coperte di feltro,
assai spesso, impenetrabile alla pioggia e di colore per lo più assai
oscuro.

Ordinariamente non hanno proporzioni molto vaste. Quella però del
vecchio Giah Agha, era invece assai alta, ampia alla base e coperta
d'un doppio strato di feltro.

Anche l'interno indicava come quel vecchio fosse ben qualche cosa di
più d'un semplice allevatore di cammelli o di cavalli.

Il terreno, sgombrato prima dalle erbe, era coperto da un tappeto
persiano a tinte bellissime ed a disegni svariati; all'intorno vi
erano dei grandi cuscini di seta rossa con ricami d'argento e alti
cofani di cedro del Libano, con armature d'acciaio; appese alle
pertiche si vedevano delle armi degne d'un principe, come archibugi
dalla canna lunghissima e finamente arabescata ed i calci con intarsi
di madreperla e placche d'argento; _kangiarri_ di finissimo acciaio,
colle impugnature adorne di turchesi, pure colla canna molto lunga con
qualche versetto del Corano incisovi sopra.

In un angolo, su bastoni, quattro bellissimi falchi, colla testa chiusa
in un cappuccio di cuoio e le zampe trattenute da una lunga catenella
d'argento, squittivano sommessamente ogni volta che la grossa pietra,
sospesa alla correggia, dondolava, imprimendo alla tenda un violento
rollìo.

Giah Agha, sdraiato su un soffice cuscino, colla testa appoggiata ad
una pertica della tenda, fumava placidamente, guardando distrattamente
i falchi e prestando orecchio ai sussurrii del vento.

Il suo _narghilè_, di vero cristallo, con dorature all'intorno, gettava
di quando in quando, con lentezza misurata, dalla pipa sovrastante,
nuvolette di fumo impregnate d'un acuto odor di rosa, che si
confondevano con quelle che escivano dalle labbra del fumatore.

Aveva già quasi terminato tutto il tabacco contenuto nel camino, e
l'acqua racchiusa nel _narghilè_ cominciava a gorgogliare, quando ad
un tratto, nel momento in cui una raffica violenta faceva oscillare con
maggior forza la tenda, il _beg_ fece un gesto d'impazienza:

— Che sia toccata qualche sventura a quel bravo Hossein? — disse. —
E Abei Dullah? — si chiese, poi. — Dove si sarà fermata la carovana?
Siamo alla vigilia degli sponsali e hanno le armi da pulire ed i
cavalli da preparare per la gran corsa. —

Quasi per confermare i suoi sospetti, nel medesimo istante si udì a
rombare nella tenebrosa pianura un colpo di fucile, che si ripercosse
lungamente entro la tenda.

Il vecchio lasciò cadere la lunga cannuccia di pelle del _narghilè_ e
si alzò a sedere, chiamando ripetutamente:

— Tabriz! —

Un uomo subito entrò, facendo un leggero inchino. Era un turcomanno
d'aspetto brigantesco, di statura erculea, con una gran barba rossiccia
ed ispida e due occhi grifagni.

Indossava il costume delle basse classi: cappello villoso che aveva la
forma d'una pina, zimarra di feltro grossolano, con una larga cintura
di pelle, entro cui erano passati due _kangiarri_ dalle lame ricurve e
alti stivali di pelle nera, terminanti in una punta molto rialzata.

— Che cosa vuoi, _beg?_ — chiese il gigante.

— Hai udito?

— Sì, _beg_[3].

— Che sia stato Hossein a far fuoco?

— È il suo archibugio che ha sparato, padrone, — rispose Tabriz. —
Distinguerei quel colpo fra mille.

— Su chi avrà fatto fuoco? — chiese il vecchio con ansietà.

— Non inquietarti, _beg_; tuo nipote è l'uomo più coraggioso che esista
in tutta la steppa ed io dormirei tranquillo, anche se lo sapessi
insidiato da venti uomini.

— Prima di partire egli mi ha parlato delle Aquile della steppa e
tu sai, che quando sbucano dai deserti dell'Aral, non sono mai in
poche. —

Il gigante alzò le spalle.

— Hossein, se ne ride di costoro. E poi chi non conosce nella steppa
Giah Agha? Chi oserebbe assalire i suoi nipoti? Sanno bene quei banditi
che quantunque tu sia vecchio, hai ancora la mano lesta e che la tua
tribù conta guerrieri valorosi.

Forse che l'anno scorso non hai fatto acciecare dieci barbe bianche[4],
che avevano guidato una partita di Aquile contro una tua carovana? La
lezione sarà bastata, padrone.

— Ascolta, Tabriz.

— Non odo altro che il vento a sussurrare fra le erbe, — rispose il
turcomanno.

— Ha con sè i cani, Hossein?

— Sì, _beg_.

— Non li odi ad abbaiare?

— Non ancora.

— Eppure non sono tranquillo.

— Vuoi che salga a cavallo e che vada incontro a tuo nipote?

— Non vi è bisogno, mio bravo Tabriz, — disse in quel momento una voce
sonora.

— Eccomi, padre: come vedi, ritorno intero. —

Un giovane era improvvisamente comparso sulla porta della tenda, che
era rimasta sollevata.

Il nuovo venuto poteva avere vent'anni. Era un bellissimo tipo che
s'avvicinava più a quello maschio e perfetto dei vicini persiani,
piuttosto che a quello angoloso e ruvido dei turchestani.

La sua statura era alta e slanciata, ma pure vigorosissima, molto
superiore a quella ordinaria dei turchestani e dei tartari; il suo
viso bellissimo, con occhi molto neri, vividi, sormontati da folte
sopracciglia, così nere che pareva fossero state tinte coll'antimonio,
con una bella bocca che una fanciulla gli avrebbe invidiato,
ombreggiata da due baffetti castani che terminavano in due punte
ardite.

Su quel viso si leggeva la franchezza e l'audacia; nelle sue membra si
indovinava una forza più che comune.

Se, come abbiamo detto, rassomigliava nei tratti del viso più ai
persiani, che sono i più belli uomini dell'Asia, che ai turchestani,
indossava pure un costume che ricordava quello dei grandi signori
d'Ispahan o di Teheran.

Invece della lunga zimarra turcomanna, indossava una giubba piuttosto
corta, con larghi bordi dorati, aperta sul dinanzi in modo da mostrare
la bianca camicia di seta, che ricadeva su una larga fascia di seta
rossa; calzoni larghi, alla turca, che scendevano fino alle ginocchia;
alti stivali con molte pieghe, di marocchino giallo, simili a quelli
usati dagli usbechi.

Sul capo, invece del turbante, portava quella specie di _kolbak_
villoso dei tartari indipendenti, con un piccolo pennacchio.

— Eri inquieto, padre? — chiese il giovane, levandosi il fucile dalla
canna lunghissima, che teneva sospeso attraverso il dorso e togliendosi
dalla cintola una specie di _jatagan_ un po' ricurvo, chiuso in una
guaina di pelle rossa adorna di laminette d'oro.

— Sei stato tu a far fuoco, figlio mio? — chiese il vecchio, la cui
fronte si era subito rasserenata.

— Sì, ho sparato a cinquecento metri dalla tenda, — rispose il giovane.

— Contro chi?

— Mi pareva di aver veduto un'ombra umana scivolare fra le erbe e,
temendo che cercasse d'accostarsi a me per assassinarmi a tradimento,
ho sparato per farle comprendere che io stavo in guardia, e che non era
uomo da lasciare la mia pelle nella steppa.

— L'hai ucciso?

— Non lo so, ma fra poco i cani saranno qui e se è veramente
caduto, porteranno qualche cosa dei suoi indumenti. To'! Eccoli che
giungono! —

Due cani si erano slanciati in quel momento entro la tenda, abbaiando
festosamente intorno al giovane.

Uno era una specie di levriero che i turcomanni chiamano _tazè_,
grosso, alto, di taglia pesante, con mascelle formidabili e capace di
lottare contro una fiera; l'altro invece era un _gurdios_, una specie
di bassotto, cogli orecchi a punta, razza molto adatta ad ogni specie
di caccia, soprattutto a quella della volpe, che quei cani inseguono
con ostinazione straordinaria, per giorni e notti intere.

Hossein guardò il grande levriero e s'avvide che non teneva nulla fra
le possenti mascelle e che il muso non era lordo di sangue.

— Possibile che io abbia mancato quell'uomo! — esclamò. Eppure vi sono
ben pochi nella steppa che adoperino l'archibugio come me.

— Tu devi aver fatto fuoco su un'ombra, — disse il vecchio sorridendo.
— E poi le hai vedute tu le Aquile della steppa?

— No, padre, — rispose il giovane che lo chiamava ordinariamente con
quel dolce nome. — Uno dei nostri cammellieri mi ha detto però, che
ieri mattina alcuni pastori lo avevano avvertito di tenere gli occhi
bene aperti, perchè avevano veduto passare la notte innanzi, parecchi
cavalieri sospetti.

Il vecchio _beg_ scrollò le spalle, poi disse:

— Nessun oserà assalire noi, nipote. Non occupiamoci che del tuo
matrimonio.

— Domani mattina devi presentarti alla tua fidanzata coi tuoi più begli
abiti e le tue più belle armi. —

Il viso del bel giovane si illuminò d'una intensa gioia.

— Sospiro l'istante di rivederla e di farla mia, quella fanciulla. Sono
tre mesi che io non la rivedo più.

— L'ami intensamente?

— Più della mia vita, padre. Io credo che nessuno sarà più felice di me
in tutta la steppa.

— Ed hai ragione, Hossein. Se tu sei il più bel giovane che si possa
trovare fra l'Aral ed il Caspio, essa è la più splendida creatura che
Allah abbia creata. —

Hossein parve che seguisse cogli occhi socchiusi una visione che gli
danzava dinanzi, poi, scuotendosi bruscamente, disse:

— Tabriz, le mie armi. Voglio che siano così lucenti da abbagliare i
dolci occhi della mia bella Talmà. —

Il gigantesco turcomanno, che fino allora erasi tenuto presso
l'apertura che funzionava da porta, guardando con una specie
d'adorazione il giovane, s'accostò ad un grosso cofano, cerchiato di
ferro e trasse due splendidi _kangiarri_, che avevano le impugnature
d'argento finamente cesellate e adorne di turchesi e di smeraldi, poi
due pistole coi calci intarsiati di placche d'oro e una sciabola di
Damasco, sulla cui lama erano incisi tre versetti del Corano.

Hossein prese un pezzo di feltro e, sedutosi su un cuscino, si mise a
strofinare vigorosamente le lame. Il vecchio intanto aveva ripreso il
cannello del suo _narghilè_ e si era rimesso a fumare, con lentezza
quasi studiata, seguendo attentamente tutte le mosse del giovane, con
visibile compiacenza.

Tabriz, seduto presso la porta, fra i due cani che gli si erano
accovacciati ai fianchi, scrutava attentamente la tenebrosa pianura
spingendo lontano gli sguardi.

Per parecchi minuti nella tenda regnò un profondo silenzio, rotto solo
dallo scricchiolìo delle pertiche; poi il vecchio, staccando dalle
labbra il bocchino d'ambra, disse, volgendosi verso Hossein, che era
tutto occupato a lucidare le sue armi:

— Che la carovana non ci raggiunga prima dell'alba?

— Io non lo credo, padre, — rispose il giovane. — I cammelli erano
troppo sfiniti e anche i cavalli, eccettuato quello di mio cugino, non
si trovavano in miglior stato.

— Perchè Abei non è venuto anche lui con noi? Stava meglio qui
che accampato nella steppa. La carovana ha uomini sufficienti per
difendersi. —

Il giovane depose il _kangiarro_ che stava lucidando, si alzò in piedi
e, guardando fisso il vecchio, gli disse:

— Non ti sembra padre che da qualche tempo mio cugino abbia cambiato
umore?

— È vero, — rispose il _beg_, dopo un momento di riflessione.

— Ho notato che è diventato eccessivamente freddo e molto avaro di
parole.

Forse egli pensa troppo sovente alla sua bellissima cugina. Abbia
pazienza: appena compirà i vent'anni, gli daremo la fanciulla che ama.
Tu sulle rive dell'Aral; lui su quelle del Caspio: io nella steppa.
Uniremo i due mari e la gran pianura coi nostri cuori. —

Hossein lo lasciò parlare, quando però ebbe finito, gli disse:

— L'ama! T'inganni padre! Egli la detesta e sai il perchè? —

Il vecchio _beg_ fece un gesto di stupore.

— Perchè gli dissero che la figlia del Khan dei Tadjicki, non avrebbe
accettato che la mano d'un uomo....

— Continua, — disse il vecchio, vedendo il giovane fermarsi esitante.

— Che si chiamasse Hossein _beg_. —

— Tu!

— Così si dice.

— Io l'ho destinata a tuo cugino! — gridò il vecchio, aggrottando la
fronte.

— Hossein-beg non ama che la bella Talmà, — soggiunse il giovane. — Il
suo cuore non batte che per la più bella fanciulla dei Sarti. Che cosa
puoi temere da me, padre? Tu sai che io sono leale. —

La fronte del _beg_ subito si rasserenò.

— Sì, — disse, — tu sei troppo leale per ingannare tuo cugino. Siete
cresciuti insieme, i vostri padri che caddero entrambi valorosamente
innanzi alle falangi del Khan di Bukara, erano fratelli e avete nelle
vostre vene il medesimo sangue.

Io vi ho adottati come se foste carne della mia carne e vi amo più che
foste miei figli, e le mie ricchezze un giorno saranno vostre, ma guai
a voi se sorgesse una rivalità. Il vecchio _beg_, l'antico guerriero
delle rive del Caspio, che ha fatto tremare perfino i russi, sarebbe
inesorabile.

— Sono leale, — ripetè Hossein — e non amo che te e Talmà. —

In quell'istante Tabriz si alzò rapidamente, trattenendo i cani che
mugolavano e che parevano pronti a lanciarsi nella steppa.

— Che cos'hai? — chiese il _beg_ che si era subito accorto di quella
mossa improvvisa.

— È il vento che sussurra o sono veramente i dolci suoni della _guzla_,
quelli che giungono ai miei orecchi? Chi può essere l'uomo che con una
simile notte si diverte a provare la chitarra in mezzo alla steppa?

Aveva pronunciate appena quelle parole, quando il grosso levriero mandò
un forte latrato.

— Odo anche il galoppo d'un cavallo, — disse Tabriz. — Che sia qualcuno
della carovana? —

Hossein prese, senza parlare, il suo lungo fucile che aveva deposto su
un cofano e l'armò.

— Che cosa fai? — chiese il _beg_.

— Può essere un'Aquila della steppa, padre, — rispose il giovane,
raggiungendo Tabriz, che cercava di discernere qualche cosa fra quella
cupa tenebra.

— Sì, è un cavallo, — disse il gigantesco turcomanno, — e mi pare che
il galoppo provenga da occidente. Guarda, padrone, lo vedi? —

Sulla cupa linea dell'orizzonte che un lieve bagliore prodotto da
qualche lampo lontanissimo di quando in quando rischiarava, si scorse
un cavaliere che giungeva a corsa sfrenata.

— Chi vive? — gridò Hossein puntando il fucile.

Una voce che il vento portava rispose subito:

— Abei Dullah.

— Mio cugino! — esclamò Hossein. — Perchè ha abbandonato la carovana
che porta i regali di nozze per Talmà? Che le Aquile della steppa
l'abbiano assalita? —

Il cavaliere che s'avanzava velocissimo, facendo fare al suo destriero
dei salti straordinari, per evitare le spaccature del suolo, in pochi
momenti giunse presso la tenda, poi, da abilissimo cavallerizzo, con un
salto fu a terra.

— Buona ventura, Hossein, — disse, — mentre Tabriz arrestava il
cavallo. — Nostro padre veglia ancora?

— Non si dorme alla vigilia d'un matrimonio, — rispose Hossein. — E poi
io devo preparare le mie armi.




CAPITOLO III.

Il «mestvire.»


Il vecchio _beg_, vedendo entrare il nipote che colla sua esilità e
coi suoi lineamenti angolosi faceva una meschina figura dinanzi a suo
cugino Hossein, che era la forza e la bellezza personificata, si alzò
chiedendogli con una certa ansietà:

— Rechi forse qualche brutta nuova, Abei?

— No, padre, — rispose il giovane, cercando di sfuggire lo sguardo
indagatore del vecchio. — La carovana che porta i regali di nozze di
mio cugino, non corre alcun pericolo, quantunque sia stata segnalata,
da qualche giorno, verso il settentrione, una grossa banda di Aquile
della steppa.

— Perchè hai lasciati soli i nostri uomini? — chiese il _beg_
severamente.

— Per passare insieme a mio cugino la sua ultima notte di libertà.
Domani egli sarà unito per sempre colla fanciulla che ama, colla bella
Talmà, ed io non potrò più godere della sua gradita compagnia.

D'altronde i nostri uomini sono abbastanza numerosi per tener lontane
le Aquile. —

Quelle parole erano state pronunciate con una simulazione così sottile,
da sfuggire agli orecchi del _beg_ e anche a quelli d'Hossein.

— Il tuo cavallo è pronto per la gran corsa? Io voglio che tu mostri ai
Sarti come sono famosi i cavalieri delle steppe del Caspio.

— Sono sette giorni che non gli dò che fieno ben secco, — rispose Abei
Dullah. — Correrà come il vento, come le trombe di sabbia del deserto
turanico.

Tabriz, portami un _narghilè_ e del _kumis_. Voglio tenere compagnia a
mio cugino. —

Mentre il gigantesco turcomanno, che aveva legato il cavallo ad un
piuolo piantato presso la tenda, dove se ne trovavano altri tre di
forme splendide, recava un gran vaso contenente del latte di cammello
fermentato e una pipa di cristallo ripiena per metà d'acqua, terminante
in un cilindro concavo ripieno di quel fortissimo tabacco chiamato
tumbak, Abei si era seduto dinanzi ai falchi, scuotendo le loro catene
per svegliarli.

Hossein invece aveva ripresa la sua occupazione, mentre il _beg_
ricoricatosi sul suo largo cuscino, si era rimesso fra le labbra il
bocchino d'ambra.

Per alcuni minuti tutti rimasero silenziosi. Abei sorseggiata una
tazza di thè, accese il suo _narghilè_ e pareva che si divertisse
a stuzzicare i falchi; chi però l'avesse attentamente osservato,
l'avrebbe più volte sorpreso a contrarre le labbra con un brutto
sorriso ed a fissare insistentemente Hossein, con uno sguardo che aveva
dei lampi cupi.

Fu ancora Tabriz che ruppe il silenzio.

— È una _guzla_ che suona nella steppa, — disse.

Abei Dullah trasalì e smise bruscamente di fumare.

— Vedi nessuno? — chiese il vecchio.

— Non ancora.

— Che sia qualche suonatore o qualche canta istorie del villaggio di
Talmà? —

Hossein alzò il capo.

— Che sia la fidanzata che me lo manda? Tu sai, padre, che i Sarti
usano più che presso di noi, radunare i famosi canta istorie durante i
banchetti nuziali.

Un uomo era comparso e affrettava il passo, guidato dalla luce che
spandeva la lampada.

— Che Allah vi protegga, miei buoni signori, — disse quando fu presso
la tenda. — Lasciate che io allieti la notte del futuro sposo della
bella Talmà, la bella fra le belle.

— Avanzati, — gli disse Tabriz.

— La tenda del _beg_ Giah Agha questa notte è aperta a tutti, anche
alle Aquile della steppa, se giungono con buone intenzioni. —

Il suonatore s'appressò, pizzicando le corde della sua _guzla_ e varcò
la soglia della vasta tenda, esponendosi in piena luce.

Era lo stesso uomo che doveva più tardi sopportare lo spaventevole
supplizio inventato dalla mente infernale dei carnefici persiani.

Portava sul capo un pesante berrettone di pelle d'agnello nero, in
forma di cono tronco e indossava una lunga zimarra di panno grossolano,
di colore oscuro, che gli scendeva fino alle grosse scarpe piatte e
ferrate, colla suola alta.

Tutto il suo armamento consisteva in una specie di _jatagan_ dalla lama
assai larga; però da un certo rigonfiamento della zimarra si poteva
supporre che nascondesse sotto la fascia delle altre armi e fors'anche
delle pistole.

— Da dove vieni? — gli chiese il _beg_.

— Dalla casa della bella Talmà, mio signore, — rispose il suonatore con
fare umile e curvando il suo dorso di bisonte. — Ho suonato sotto le
sue finestre fino al tramonto del sole.

— È lei che ti manda? — chiese Hossein.

Il suonatore ebbe una breve esitazione e, prima di rispondere, diede,
di sfuggita, uno sguardo ad Abei, il quale si divertiva sempre a
stuzzicare i falchi.

— No, — disse poi.

— Come hai saputo che noi eravamo accampati qui?

— Un pastore sarto mi avvertì ed io sono venuto per allietare la vostra
veglia. Sono un povero uomo che deve approfittare delle buone occasioni
per vivere e queste non toccano tutti i giorni.

— Il mio servo ti darà da mangiare e da bere, — disse il _beg_ — e la
tua borsa non se ne andrà vuota.

Tabriz reca qualche cosa a quest'uomo. —

Il gigante aprì un cofano e prese un piatto d'argento colmo di pezzetti
d'agnello, tagliati a dadi, arrostiti nel grasso, ed un fiasco pieno di
_kumis_, e mise l'uno e l'altro a fianco del suonatore, il quale si era
seduto sul tappeto, colle gambe incrociate e stava accordando la sua
_guzla_.

— Vi voglio narrare, miei signori, — disse finalmente il suonatore,
pizzicando dolcemente le corde di seta, — la istoria del pentolaio di
Albonaz. L'avete mai udita?

— No, — rispose il _beg_.

— Allora ascoltatemi, miei signori.

— Ai piedi della catena dell'Albonaz abitava, in un piccolo villaggio,
un mollah[5] chiamato Tafilet. Un giorno andò a trovarlo un pentolaio
che lo conosceva moltissimo, avendogli venduto sovente dei vasi.

Il mollah, che era ospitalissimo, offerse al pentolaio delle more
secche, e dei fichi, non avendo di più in casa, perchè era poverissimo;
dopo di che i due amici sdraiatisi all'ombra d'un boschetto di
melagrani che dominava un fiumiciattolo, si posero a fumare ed a
discorrere.

Ad un certo punto il pentolaio disse al mollah:

— Nella mia casa ho una ragazza che è bella come un fiore della steppa
e che ha raggiunto l'età da maritarsi; se io la potessi collocare
convenientemente, mi darebbe la libertà che da lungo tempo aspetto, e
potrei così prendere un'altra moglie, essendo morta quella che aveva
prima.

— Amico carissimo, — rispose il mollah, — io pure ho una fanciulla
il cui viso è bello come la luna, i cui capelli sembrano oro filato e
le sue labbra sono più rosse dei più bei fiori dei melagrani, sotto i
quali noi fumiamo e discorriamo.

Ma a che giovano a me le sue bellezze? Le spose, carissimo amico,
valgono ben meglio delle figliuole, perchè accudiscono con maggior cura
alle faccende di casa. —

Dopo quei discorsi i due vecchi si accordarono per scambiarsi le
loro figlie. Il pentolaio sposò quella del mollah e questi quella
dell'amico.

Disgraziatamente la figlia del pentolaio era una testolina bizzarra e,
poco dopo il matrimonio, cominciò a fare gli occhi dolci ai giovani
cacciatori dell'Albonaz, che frequentavano il villaggio durante i
giorni di mercato per vendere la selvaggina della montagna.

Il mollah, essendosene accorto, le tagliò il naso e la rimandò a casa
del padre, avvertendolo che l'aveva così conciata perchè mettesse
giudizio.

Il pentolaio, vedendosi giungere la figlia così atrocemente mutilata,
rimase molto perplesso e fece fra sè il seguente ragionamento:

— Se mia figlia si mostra nel villaggio senza naso, i ragazzi e le
donne si burleranno di me e mi chiameranno il padre della fanciulla
senza naso. Come potrò io sopportare una simile onta? —

Uccise perciò sua figlia, onde nessuno potesse deriderlo, ma poi,
assalito dai rimorsi, si disse:

— Il mollah è un gran bruto, e voglio vendicarmi di lui. —

Chiamò sua moglie e gli tenne il seguente discorso:

— Tuo padre ha tagliato il naso a mia figlia ed io per non venire
deriso l'ho uccisa.

Ora è necessario che anch'io mi vendichi ed a mia volta taglierò a te
il naso e per soprappiù anche gli orecchi e ti rimanderò a casa di tuo
padre. —

Udendo quelle parole la moglie scoppiò in un dirotto pianto e chiese a
suo marito di farle grazia per qualche giorno.

— Non te la voglio negare, — rispose il pentolaio. — Aspetterò domani e
nel frattempo affilerò meglio il mio coltello. —

Erano le undici di sera ed il pentolaio che, contrariamente alla
proibizione del Profeta beveva molto, dormiva profondamente.

La moglie che non voleva perdere nè il suo naso, nè i suoi orecchi, si
alzò dal letto senza far rumore e abbandonò la casa.

La notte era fredda, burrascosa e molto oscura, ma la figlia del mollah
sapeva dove si trovavano le tende della tribù dei Teringi, ai quali
voleva domandare protezione. Ella non ignorava che ritornando presso
suo padre questi l'avrebbe uccisa per evitare d'attaccare lite col
pentolaio e che se si fosse indirizzata alle autorità del suo paese,
queste non avrebbero preso per lei interesse alcuno e che l'avrebbero
rimandata a suo marito con quella facilità con cui si restituirebbe ad
un macellaio una pecora smarrita.

Perciò, dopo aver attraversata una immensa steppa, senza porre tempo
in mezzo, dopo di aver scalato montagne altissime e d'aver guadato
fiumi rapidissimi dalle acque gelate e di essersi smarrita molte volte,
giunse finalmente, non già presso la tribù che cercava, bensì ad un
campo russo del mar Caspio.

L'aurora spuntava e la moglie del pentolaio, figlia del mollah, era
salva. —

Qui il _mestvires_ s'interruppe per alcuni istanti pizzicando le corde
della sua _guzla_.

— E poi? — chiese Hossein, che aveva ascoltato con vivo interesse
quell'istoria.

— E poi, — disse il suonatore con un marcato accento beffardo, — sposò
il capo di una tribù turcomanna e lasciò nelle mani del suo sposo, dopo
tre soli mesi di matrimonio, il suo naso e le sue orecchie. —

E scoppiò in una risata che fece impallidire il fiero giovane.

— Che cosa vuoi concludere colla tua istoria? — chiese Hossein,
aggrottando la fronte.

— Che tutte le donne sono traditrici, — rispose il suonatore.

— E lo dici a me che sto per sposare Talmà? La tua istoria nasconde un
ammonimento o qualche cosa d'altro?

— Io non lo so, mio signore, — rispose il _mestvire_ con fare umile. —
Io narro ciò che ho imparato e nulla di più.

— Racconta qualche cosa di meglio — disse il _beg_, vedendo che il
fiero giovane stava per irritarsi maggiormente.

— I _mestvire_ della nostra steppa sono più poetici nei loro racconti,
— aggiunse poi.

Il suonatore parve che si raccogliesse, invece al di sotto delle sue
folte palpebre guardava intensamente Abei Dullah, il quale sembrava che
non si fosse affatto interessato di quella narrazione; poi votò a metà
il vaso contenente il _kumis_ e disse:

— Ascoltate questa dunque. — Accordò la chitarra, e cominciò a cantare:

— Io ho cercato la tomba della mia diletta e non ho potuto trovarla.
Ahimè! Sospiravo dicendo: Dov'è la mia diletta?... Allora io vidi una
rosa fra le spine: essa era sola, isolata. La interrogai col cuore
palpitante: Sei tu la mia diletta? La rosa, in segno d'assentimento,
trasalì ed inclinandosi dolcemente, lasciò cadere delle gocce di
rugiada simili a lagrime.

Allora un usignuolo volò sopra la mia testa e si nascose in un
cespuglio.

Indirizzandomi a lui, con voce dolce, gli chiesi:

— Sei tu la mia diletta? —

L'usignuolo stese le ali, colse col suo becco la rosa, e nel suo
melodioso linguaggio, mi rispose di sì.

Improvvisamente una bianca stella rischiarò col suo dolce fulgore
me, la rosa e l'usignuolo. Interrogai la stella, magnifica nella sua
bellezza: Sei tu la mia diletta?

Ella mi rispose con un guizzo di luce che diresse verso i miei occhi.

In quel momento l'aria mi accarezzò dolcemente il viso, sussurrandomi
agli orecchi: Ecco colei che cerchi: non inquietarti per lei. Passano
tranquillamente i giorni dal mattino alla sera, passano tranquillamente
le notti dalla sera all'aurora. L'essere che tu hai amato si è diviso
in tre: in un usignuolo, in una rosa ed in una stella! —

Il _mestvire_ si era alzato.

— La notte è oscura ed i lupi possono uscire dalle loro tane, — disse,
— ed io domani devo trovarmi dinanzi alla casa della bella Talmà e
dovrò suonare e cantare a lungo. Buona notte miei signori.

— Perchè non ti fermi qui? — chiese il _beg_. — Non mancano nè i
cuscini, nè i tappeti, e se vuoi bere e mangiare ne avrai finchè
vorrai.

— Preferisco tornare alla mia umile casetta, — rispose il suonatore. —
Ho molto da pensare per scovare nella mia testa i più bei racconti che
dovrò narrare domani dopo gli sponsali. —

Il _beg_ si levò da una tasca una borsa contenente parecchie monete e
la gettò al _mestvire_ che la prese al volo.

— Buona fortuna, mio signore — disse con un leggero accento
beffardo, guardando Hossein che si era rimesso al lavoro, strofinando
vigorosamente la canna d'una delle sue pistole.

Scambiò un rapido cenno con Abei Dullah, che stava sdraiato presso
i falchi e dopo d'aver fatto un profondo inchino, uscì, gettandosi
a bandoliera la _guzla_. Per alcuni istanti, fra i soffi del vento,
si udì il suonatore a canticchiare, poi il sussurrìo delle alte erbe
contorte dalle raffiche, coprì la sua voce.




CAPITOLO IV.

L'assassinio.


La notte era così oscura che il _mestvire_, quantunque dovesse
conoscere a menadito la steppa dei Sarti, stentava a dirigersi.

Nessuna stella brillava nel cielo tenebroso ed il vento scompigliava
incessantemente le alte erbe, curvandole fino al suolo, mentre in
lontananza, di quando in quando, rullava sordamente il tuono senza che
alcun lampo lo accompagnasse.

— Ecco una notte propizia per le Aquile della steppa, — disse il
suonatore, ridendo. — Piomberanno più rapide dei falchi di Abei Dullah
sulla preda, e la bella Talmà domani non avrà più lo sposo.

Abei sa condurre bene i suoi affari, ma è generoso più del Khan di
Bukara. Povero _beg!_ La tua barba bianca vale meno di quella d'un
giovane di vent'anni. —

Alzò la testa e guardò le nuvole che passavano sospinte dalle raffiche,
che si susseguivano sempre più frequenti.

— Apriamo bene gli occhi, — disse.

Si rialzò la lunga zimarra e si tolse due lunghe pistole che teneva
nascoste sotto, passandosele nella cintura di pelle che reggeva
l'_jatagan_, poi riprese la marcia, canticchiando fra i denti:

— Uno beve il vino come berrebbe l'acqua e resta dolce come un agnello;
un altro beve e canta come un usignuolo; un terzo beve e diventa simile
ad un bue, s'agita e monta in furore; un quarto, beve e diventa feroce
come una tigre e incarna l'anima del diavolo; un quinto beve e fa le
smorfie come una scimmia; il sesto beve e non diventa felice se non si
avvoltola nel fango come un maiale; un settimo.... —

Il cantore si era bruscamente interrotto, scrutando attentamente le
tenebre dinanzi a sè.

Tese gli orecchi, curvandosi innanzi per meglio ascoltare, e fra il
sussurrìo delle erbe raccolse un fischio.

— Hadgi, — mormorò. — Poteva attendermi più lontano. Se quel
gigantesco turcomanno mi avesse accompagnato, mi troverei ora in un
bell'imbarazzo. —

In lontananza si scorgeva la tenda del _beg_, sempre illuminata.
Dall'apertura un'onda di luce usciva, riflettendosi, come una lunga
striscia sulle erbe.

— Nessuno si occupa di me, — disse, — fuorchè Abei Dullah, ma quello si
guarderà bene dal tradirsi. —

Accostò due dita alla bocca e mandò un lungo fischio. Un altro rispose
a breve distanza, poi fra le alte erbe sorse, a pochi passi dal
_mestvire_, un'ombra umana.

— Aquila? — chiese il suonatore, mettendo una mano sul calcio d'una
delle sue pistole.

— Sono Hadgi, capo, — rispose l'uomo che era sorto fra le erbe.

— Non credevo d'incontrarti a così breve distanza dalla tenda del
_beg_, — disse il suonatore di _guzla_.

— Era necessario che ti vedessi presto.

— Perchè? — chiese il _mestvire_.

— Pare che qualche Sarto si sia accorto della nostra presenza perchè la
casa di Talmà si è chiusa, questa sera, più presto del solito e si sono
uditi dei rumori come se barricassero le porte.

— I tuoi uomini hanno commessa l'imprudenza di mostrarsi in quei
dintorni?

— No, capo, — rispose Hadgi.

— Nemmeno nel villaggio dei Sarti?

— Sono rimasti tutto il giorno nascosti sotto le alte erbe.

— Chi può averci traditi? Eppure è necessario fare il colpo questa
notte, finchè Hossein è lontano. Io l'ho solennemente promesso a suo
cugino.

— Noi siamo pronti.

— Capirai che io non voglio perdere i cinquemila tomani che mi ha
promessi. Nemmeno il Khan di Chiva pagherebbe tanto per una fanciulla,
fosse la più bella del Turchestan, del Belucistan e della steppa
ghirghisa.

— E nemmeno noi desideriamo perdere la nostra parte, — disse Hadgi,
accarezzandosi la lunga barba nera.

— Sono a posto i miei uomini?

— La casa di Talmà è ormai circondata a debita distanza e le Aquile
della steppa non aspettano che il loro capo per cominciare l'attacco.

Non sarà affare lungo, se Hossein non interviene. Quel giovane è più
terribile del _beg_ e non è un pauroso come suo cugino.

— Lo so meglio di te, ma egli non vedrà nulla. La tenda è lontana e
gli spari non giungeranno fino agli orecchi di quel giovane. D'altronde
cercheremo di non far uso delle armi da fuoco.

Ti sei informato di quali forze dispone Talmà?

— Non ha che otto servi ed un paio di donne.

— Va bene: andiamo, Hadgi. La mezzanotte non deve essere lontana. —

I due banditi si misero in cammino attraverso le alte erbe.

Hadgi, che aveva forse migliori occhi del suo compagno o maggior
istinto d'orientazione, si era messo dinanzi e s'avanzava curvo perchè
il vento continuava a far cadere sulla steppa granelli di sabbia in
gran numero.

Le steppe turchestane, al pari delle pianure belucistane, sono famose
per le loro piogge di sabbia. Basta che il vento s'alzi e le sabbie
dei vicini deserti si levano ed in così grande quantità da intercettare
talvolta perfino i raggi solari.

Anche le trombe di sabbia sono molto comuni in quei paesi e non occorre
il vento per sollevarle. Durante le giornate belle, quando non si
sente il menomo soffio, si vedono delle grandi colonne elevarsi dal
suolo, girare su sè stesse e sfilare maestosamente attraverso a quelle
sconfinate pianure.

Se ne vedono anzi talvolta parecchie allo stesso orizzonte, avente
ciascuna una origine propria.

Gl'indigeni, che le temono assai perchè impediscono loro, in certi
giorni, di lasciare le tende, le chiamano _Shaitans_, ossia diavoli.

Il _mestvire_ ed Hadgi continuavano la loro marcia un dietro all'altro,
coi loro alti cappelli di lana nera, ben cacciati sulla fronte, onde
ripararsi gli occhi da quelle ondate di sabbia, quando il primo si
fermò bruscamente, dicendo:

— Non odi nulla tu, Hadgi?

— Sì, il vento che rugge attraverso le erbe, — rispose l'altro.

— No; ascolta bene. Questo è il galoppo di un cavallo.

Che qualche servo di Talmà sia riuscito a uscire inosservato dalla casa
e che si rechi ad avvertire il _beg_? —

Arma il tuo archibugio. Sei sicuro dei tuoi colpi?

— Non sbaglio mai, capo.

— Affrettati. —

I due banditi si appiattarono fra le erbe, che in quel luogo erano
alte più d'un metro e mezzo, l'uno alzando il cane del suo lunghissimo
moschetto e l'altro armando una pistola.

— A te, l'uomo; a me, il cavallo, — disse il _mestvire_.

Malgrado il vento, si udiva distintamente il galoppo d'un cavallo
slanciato a corsa sfrenata. Essendo il suolo della steppa argilloso,
i ferri del destriero battevano forte, quantunque fosse coperto di
vegetali.

Ben presto sulla fosca linea dell'orizzonte si delineò confusamente un
cavaliere.

— Peccato non poterlo guardare in viso, prima di mandarlo all'altro
mondo, — disse Hadgi.

— Tu sei certo che nessuno dei nostri si è mosso.

— Ho dato loro ordine che qualunque cosa avvenisse, non lasciassero
i dintorni della casa e tu sai, capo, come i nostri uomini ci
obbediscono.

— Allora non preoccuparti d'altro e uccidi il cavaliere, — disse il
_mestvires_ freddamente. — Uno più, uno meno, la nostra coscienza non
si turberà.

Prendilo di mira: ci passerà a meno di cinquanta passi.

Hadgi puntò l'archibugio appoggiando il gomito sinistro sul ginocchio,
per poter meglio tirare, mentre il _mestvire_ alzava la pistola al di
sopra delle erbe.

Il cavaliere passava appunto allora, a quaranta o cinquanta passi,
aizzando l'animale con fischi.

Due lampi illuminarono la notte, seguiti da due detonazioni che le urla
stridenti delle raffiche subito soffocarono.

Il cavaliere s'abbattè sul collo del cavallo mentre questi faceva uno
scarto improvviso, mandando un lungo nitrito di dolore.

— Toccati! — gridò il _mestvire_ con un sorriso feroce. — Le Aquile
della steppa non sbagliano mai.

Accorriamo, Hadgi. —

Con sua somma sorpresa udì la voce del cavaliere a gridare:

— Non abbastanza, birbanti! Balza, Kasmin! —

Il cavallo aveva fatto un altro salto di fianco, poi aveva ripresa la
sua corea sfrenata, mentre il cavaliere si teneva stretto al suo collo,
indizio sicuro che doveva aver ricevuto qualche grave ferita.

— Ci sfugge! — urlò il _mestvire_ con rabbia.

— Non preoccuparti, capo, — rispose Hadgi. — Quell'uomo non giungerà
vivo nella tenda del _beg_.

La mia palla deve avergli attraversato il capo, o fracassata la colonna
vertebrale.

— Sarà vero, tuttavia avrei desiderato vederlo cadere qui. Che cosa
fare ora?

— Correre subito alla casa di Talmà e attaccarla, capo. Se tardiamo,
perdiamo i _tomani_ di Abei Dullah.

— Hai ragione: corriamo. La cosa sarà spiccia e non troveremo molta
resistenza. —

Mentre le due Aquile della steppa si slanciavano attraverso le erbe, il
cavallo aveva continuata la sua corsa indiavolata, dirigendosi verso il
fascio luminoso che indicava la tenda del _beg_.

Ansava fortemente, sordi nitriti gli sfuggivano dalla bocca insieme a
getti di saliva che gli lordavano il lucente pelo nero.

Il cavaliere si teneva sempre stretto al collo, come se fosse ormai
impotente a reggere le briglie ed a reggersi diritto sulla sella.

Anche dalla sua bocca usciva di tratto in tratto un lungo gemito e,
quando il cavallo rallentava un istante, si portava una mano al fianco
destro, comprimendolo fortemente.

In venti minuti il destriero superò la distanza che lo separava dalla
tenda del _beg_, dinanzi alla quale s'arrestò stramazzando sulle
ginocchia anteriori.

Tabriz, il gigantesco turcomanno, che aveva già udito quel galoppo
precipitoso, era prontamente accorso, afferrando fra le possenti
braccia il cavaliere, prima che fosse sbalzato di sella.

Anche Hossein che si era munito di una torcia erasi slanciato fuori.

— Un uomo ferito! — esclamò.

— Ed un cavallo che muore, — disse Tabriz.

— Portalo subito dentro. —

Il gigante varcò la soglia della tenda e depose il cavaliere su un
largo cuscino, reggendogli il capo onde il sangue non lo soffocasse.

Tutti si erano accostati; anche il vecchio _beg_, guardava con profonda
ansietà il ferito, che sembrava fosse lì lì per spirare.

Era un giovane di ventiquattro o venticinque anni, dai lineamenti
angolosi, la pelle molto bruna, con una piccola barba rossastra ed il
naso adunco, come il becco d'un pappagallo.

Indosso aveva una lunga zimarra di panno grossolano, con una cinghia di
cuoio giallo a cui era appeso un _kangiarro_.

Da un buco aperto nel fianco destro, usciva un getto di sangue il quale
si allargava sempre più sulla zimarra.

— Questo è un Sarto, — disse Hossein, impallidendo. — Chi lo avrà
assassinato?

— Soffiagli in bocca, Tabriz, — disse il _beg_, vedendo che il ferito
non si decideva aprire le labbra.

Il gigante ubbidì e si vide subito il ferito riaprire gli occhi
azzurrastri e fissarli su Hossein, poi la sua bocca si socchiuse
dicendo con voce rantolosa:

— Talmà... alla casa... le Aquile... della steppa... presto... —

Hossein mandò un grido.

— Che cosa dici tu? È in pericolo Talmà?... Parla, prima che la morte
ti colga. —

Il ferito fece col capo un segno affermativo, poi dopo d'aver fatto
uno sforzo supremo, burbugliò con un accento così debole che parve un
soffio:

— Aquile... agguato... intorno casa... accorrete!.. —

Poi si rizzò a sedere, mantenendosi per qualche istante in quella posa,
stralunò gli occhi, ebbe un sussulto che si ripercosse in tutte le sue
membra, quindi ricadde pesantemente sul cuscino.

— Morto! — esclamò il vecchio _beg_.

— Ma io lo vendicherò, — disse Hossein, i cui occhi avevano lampi
vividi. — Le Aquile sono sbucate dalle steppe!... Ah!... Non sanno
ancora quanto pesi il mio _kangiarro_. Tabriz! Il mio cavallo, il mio
fucile e le mie pistole.

— Dove vuoi andare, cugino? — chiese Abei.

— A salvare Talmà o morire con essa, — rispose il prode guerriero con
impeto.

— Tu sei un valoroso, Hossein, — disse il _beg_, guardandolo con
orgoglio, — e sei degno figlio di colui che con un solo gesto faceva
tremare i predoni della steppa ghirghisa. Ma tu stai per commettere una
imprudenza. Aspettiamo che giunga la nostra scorta, o meglio mandiamo
Tabriz a richiamarla. In un'ora e mezzo i nostri uomini possono essere
qui.

— M'incarico io di andarla a raccogliere, — disse Abei con sottile
sorriso ironico. — Io, al pari di te, cugino, non ho paura delle Aquile
della steppa.

— E tu, padre? — chiese Hossein. — Vorresti rimanere qui solo? —

Il vecchio si era alzato col viso contratto e gli occhi fiammeggianti.

— Si provino ad assalirmi entro la mia tenda quei rettili, — disse.

— Va', Hossein, va' a difendere la tua bella Talmà; tu, Abei, corri a
radunare la scorta e prendi alle spalle le Aquile della steppa e sopra
tutto non risparmiarle.

— I nostri cavalli sono pronti, partiamo, — disse in quel momento
Tabriz, comparendo sulla soglia della tenda.

— Parti, Hossein e non risparmiare i colpi di punta, — disse il
vecchio. — Io ti seguirò col mio pensiero. —

Abbracciò il valoroso giovine e lo condusse fino fuori.

— In sella, padrone, — disse Tabriz, gettandosi ad armacollo due lunghi
archibugi. — Sfonderemo le linee di quei bricconi e passeremo fra loro
come due proiettili.

Su, Agar, preparati a gareggiare col vento. —

Un momento dopo Hossein ed il suo gigantesco servo scomparivano fra le
ombre della notte.




CAPITOLO V.

Attraverso la steppa.


I cavalli, che i due coraggiosi montavano, avevano preso uno slancio
fulmineo, come se avessero davvero voluto gareggiare col vento, che
spazzava senza posa la sterminata pianura.

Erano due animali superbi, di razza persiana, meglio configurati e
meno magri dei cavalli arabi, colla testa leggera e le gambe sottili e
nervose.

La steppa turchestana è ricchissima di cavalli, allevandone le tribù
nomadi un grande numero; ma se sono d'una resistenza incredibile, non
hanno lo slancio impetuoso di quelli persiani, specialmente di quelli
che provengono dal Khorassan, che sono i più stimati, pagandosi mai
meno di cinquanta piastre ciascuno.

Dobbiamo dire però che hanno bisogno di maggiori cure di quelli
turchestani, i quali invece nulla richiedono, usando, i loro
proprietari, sottoporli a prove straordinarie, prima di metterli in
vendita.

Tanto Hossein, quanto Tabriz, tendevano attentamente gli orecchi,
temendo di udire in lontananza qualche scarica che annunciasse il
principio dell'attacco; essendo però il vento girato al sud e la casa
della bella Talmà assai lontana, non era possibile che potessero udire
così presto il rombo dei lunghi archibugi delle Aquile della steppa.

— Giungeremo in tempo, padrone? — chiese Tabriz, quand'ebbero percorso
qualche miglio. — I nostri cavalli vanno con uno slancio indiavolato,
tuttavia non potremo giungere all'abitazione della tua fidanzata prima
di un'ora, ed in un'ora si può prendere d'assalto anche un fortino.

— Se hanno mandato quel povero messo, è segno che i servi di Talmà non
si arrenderanno prima del mio arrivo, — rispose Hossein, il quale si
sforzava di apparire calmo, quantunque veramente non lo fosse affatto.

— Chi può aver spinto le Aquile della steppa fino qui?

— Piombano dove sanno di fare un buon colpo e Talmà è ricca.

— Mi viene però un altro sospetto, padrone.

— Quale, Tabriz?

— Non oso dirtelo.

— Devi parlare.

— Ho udito a narrare che il Khan di Samarcanda e che anche quello di
Bukara, si sono sovente serviti delle Aquile per provvedere di belle
fanciulle i loro _harem_. —

Hossein provò un tale colpo al cuore da vacillare sulla sella.

— Vuoi uccidermi, Tabriz? — disse, con voce soffocata.

— Io non volevo dirtelo, signore.

— Possibile che quei miserabili siano qui venuti attirati dalla
bellezza di Talmà, piuttosto che dalla sua ricchezza?

— La fama della bellezza della tua fidanzata, può essere volata molto
lontana e può essere penetrata anche entro gli _harem_ di quei Khan.

— Guai a loro! — urlò il giovane. — Per quanto siano potenti, il mio
_kangiarro_ saprebbe raggiungerli.

— La mia non è stata che una supposizione, padrone, — disse il gigante.

— E nondimeno mi ha colpito profondamente il cuore, più dolorosamente
d'un colpo di pugnale.

— Possono avere di mira solamente le ricchezze della tua fidanzata,
signore.

— Vadano pure i cofani pieni d'oro e di gioielli di Talmà, ma non lei.
L'amo così immensamente, Tabriz, che non potrai mai fartene un'idea,
m'intendi?

Se corro attraverso la steppa, mi pare di vederla fuggire dinanzi a
me fra le alte erbe, come una visione celeste; se dormo, mi pare di
vederla entrare silenziosamente nella tenda del _beg_ e accostarsi
al mio capezzale e sussurrarmi parole d'amore; se inseguo una fiera
o caccio col falco, mi pare che perfino gli animali volatili abbiano
qualche cosa di comune con Talmà.

M'intendi, Tabriz? Aizza il tuo cavallo, senza tregua, senza
compassione. Se muore poco importa. Abbiamo cavalli in abbondanza.

— Cani di predoni! — ruggì il gigante. — Ne farò un macello di quei
ladri! È tempo che le Aquile ritornino nelle loro maledette steppe
della Ghirghisia.

— Sferza, Tabriz. —

I due stalloni persiani, quantunque galoppassero da quasi una mezz'ora,
non rallentavano, anzi pareva che aumentassero continuamente la loro
corsa, non ostante che le sabbie trasportate dal vento, si abbattessero
in vere trombe su di loro.

Ad un tratto Tabriz mandò un grido.

— Hai udito, padrone?

— Che cosa?

— Una scarica di fucili.

— Arresta il tuo cavallo. —

Il gigante, con una strappata violenta, fece fare al suo destriero un
volteggio fulmineo, poi lo costrinse a piegarsi sui garretti, perchè il
ventre toccò le erbe della steppa.

Hossein, che era forse il più abile cavaliere della steppa, aveva
fermato quasi di colpo il suo, a rischio di spezzargli le gambe.

Le raffiche in quel momento si succedevano con estrema violenza,
trascinando trombe di sabbia, che giravano vorticosamente attraverso
le tenebre, spezzandosi e rovesciando sulle steppe vere cortine di
granelli.

— Ascolta attentamente, padrone, — disse Tabriz.

— Non odo che i ruggiti del vento, — rispose Hossein, che si era
curvato innanzi e che nondimeno si sentiva bagnare la fronte.

I due cavalli, colla testa curva fino in mezzo alle alte erbe, pareva
che ascoltassero anch'essi, pur soffiando rumorosamente:

Ora erano fischi stridenti che terminavano in un lungo gemito, come
d'una persona sgozzata; ora invece erano sibili prolungati, che
morivano quasi subito come se tra le erbe si spegnessero ad un tratto;
oppure muggiti assordanti, che parevano prodotti dal rompersi delle
onde del mar Caspio o da quelle dell'Aral.

— Odi, padrone, — chiese improvvisamente il gigante, raccogliendo le
briglie e stringendo le ginocchia per lanciare nuovamente, a corsa
sfrenata, il suo magnifico khorassano, che sembrava impaziente di
riprendere lo slancio.

— Sì, una scarica di archibugi, — disse Hossein, che era diventato
pallidissimo.

— Assalgono la casa di Talmà.

— Partiamo!... Partiamo!... —

I due cavalli persiani, sentendo allentare le briglie, ripartirono
colla velocità d'una tromba.

L'abitazione di Talmà non doveva essere lontana più di tre miglia,
distanza che quegli impareggiabili corridori potevano superare in meno
d'un quarto d'ora.

— Prepara le pistole ed il _kangiarro_, Tabriz, — disse Hossein, che
pareva in preda ad una terribile collera.

Galoppavano colla testa curva, per non venire acciecati dalle trombe di
sabbia che non cessavano di roteare sulle ali del vento e respiravano
rumorosamente.

Quella seconda corsa durò, sempre velocissima, un'altra mezz'ora; poi
Hossein che tendeva sempre ansiosamente gli orecchi e che scrutava
attentamente la tenebrosa pianura, trattenne nuovamente, quasi di
colpo, il suo khorassano, a rischio di venire sbalzato a terra.

— Attenti, Tabriz! — esclamò.

— Che cos'hai, padrone? — chiese il gigante.

— I lupi.

— Brutto segno. Avranno le Aquile dietro di loro.

— Fermiamoci un momento e vediamo. Se la casa di Talmà fosse stata già
assalita, a quest'ora avremmo udito qualche colpo di fucile. Giungeremo
quindi a tempo. —

I banditi che infestano le steppe turchestane, hanno una maniera
speciale e curiosissima per dare la caccia agli uomini; maniera ben
triste, ma molto sicura perchè non lascia alcuna traccia dei delitti
che commettono: seguono i lupi.

È saputo da tutti che quelle bestie non aggrediscono che gli uomini
isolati, o per lo meno che siano in piccoli gruppi. Appena i loro
lugubri ululati, che il vento porta assai lontani, giungono agli
orecchi dei predoni, questi balzano sui loro cavalli e prendendo la
via più breve, piombano sui disgraziati viaggiatori, che vengono senza
pietà scannati e derubati.

I lupi, intimiditi da quella improvvisa comparsa di tanti cavalieri,
non osano avanzare e s'arrestano a qualche distanza, in attesa che
il delitto sia compiuto. Appena i banditi se ne vanno, entrano a loro
volta in scena e la cena, soventi volte molto abbondante, non manca mai
loro.

Si afferma anzi dai turchestani, che i lupi non assaltino mai, anche se
sono in grossissimo numero, i banditi della steppa. Si vede che hanno
ormai capito che quelli sono i loro provveditori di carne umana, e
perciò li rispettano; tuttavia non possiamo assicurare l'autenticità di
questo fatto.

Hossein e Tabriz si erano guardati intorno. Piccole ombre cogli occhi
fosforescenti che sembravano di bragia, correvano con fantastica
celerità per la pianura, spiccando grandi salti al di sopra delle alte
erbe.

— Sono ben lupi, quelli, — disse Hossein, senza manifestare alcuna
inquietudine.

— Sì, padrone, — rispose Tabriz, levando dalle fonde due pistole, armi
forse migliori del lungo archibugio.

— Non inquietiamoci per quelli, — disse il giovane. — Non mi sembrano
in tal numero da osare un attacco, e poi i nostri khorassani hanno le
zampe più leste delle loro.

— E lo sanno, padrone; guarda come son tranquilli.

— Si tratta ora di sapere se le Aquile della steppa si trovano dietro
di noi o dinanzi.

— È difficile indovinare da quale parte verranno.

— Che cosa mi consigli di fare?

— Riprendere lo slancio e far correre i lupi, mio signore. Finora
non hanno cominciato ad ululare e forse i predoni sono ancora molto
lontani.

— Avanti dunque!... E teniamoci in sulle difese. —

I due khorassani mandarono un lungo nitrito, alzarono gli orecchi e
ripartirono cogli occhi scintillanti, le narici dilatate e la bella
testa non più curva innanzi, bensì gettata indietro. I carnivori
salutarono la partenza dei khorassani con uno spaventevole ululato, che
si ripercosse lungamente nella tenebrosa pianura, non ostante i fischi
ed i muggiti delle raffiche.

— I maledetti ci annunciano alle Aquile, — disse Tabriz serrando le
ginocchia e armando una delle due pistole.

— Non far fuoco per ora, — disse Hossein. — I banditi potrebbero anche
credere che i lupi diano la caccia a qualche drappello di onagri (asini
selvaggi) o di gazzelle. —

I lupi facevano sforzi prodigiosi per non perdere terreno e
continuavano a balzare fra le erbe, ululando a tutta gola.

Divisi in due file, galoppavano a destra ed a sinistra dei due
khorassani, tenendosi ad una distanza di cinquanta o sessanta metri.

Non essendo più di una trentina fra tutti, non si sentivano abbastanza
forti per precipitarsi risolutamente all'attacco. Probabilmente
contavano o sull'esaurimento delle forze dei cavalli, o sulla caduta
dell'uno o dell'altro, per avventarsi.

Quella corsa sfrenata durava solo da pochi minuti, quando Tabriz scorse
sulla linea dell'orizzonte, che aveva cominciato un po' a rischiararsi,
grandi ombre che si serravano rapidamente.

— Padrone! — disse. — Le Aquile sono dinanzi a noi. Guarda quella linea
oscura che si muove laggiù. Si preparano a chiuderci il passo.

— Le Aquile! — esclamò Hossein, alzandosi sulle larghe staffe
d'acciaio, per abbracciare maggior spazio.

— Sì, padrone, non m'inganno, io. —

Hossein mandò un vero ruggito:

— Quei miserabili sperano di arrestare il nipote di Agha beg!...
Passeremo attraverso le loro fila come palle di cannone!... Fuori il
_kangiarro_, Tabriz!

— L'ho già in mano, — rispose il gigante.

— Le briglie fra i denti e una pistola nella ventriera.

— È fatto.

— A tutta corsa!... Sfonderemo la loro linea.

— Non ne dubitare, signore. —

Giunti a cinquanta passi, una voce chiese improvvisamente:

— Chi vive? Fermatevi!...

— Amici della steppa, — rispose Hossein alzando il _kangiar_.

— Fermatevi!...

— Sì, aspetta un momento!... Aizza, Tabriz, e piombiamo addosso a quei
miserabili. —

Un cavaliere si era staccato dalla linea e muoveva incontro a loro a
piccolo trotto.

Hossein alzò la lunga pistola che aveva nella mano sinistra, mirò
qualche istante, poi fece fuoco.

Il bandito, colpito in mezzo al petto dall'infallibile palla del
giovane, allargò le braccia abbandonando le briglie e l'arcione e
stramazzò pesantemente fra le erbe, mentre il suo cavallo, spaventato
dal lampo e dalla detonazione, dopo d'aver spiccato un gran salto di
fianco, si dava a precipitosa fuga attraverso alla steppa.

— Carica, Tabriz! — urlò il giovane. — Addosso a quei cani! —

I due cavalieri giunsero come un uragano sui banditi schierati su una
lunga linea. Erano quindici o venti, bene montati e anche bene armati;
tuttavia Hossein e Tabriz non esitarono un momento a caricarli, sapendo
bene che nessuno avrebbe potuto arrestare lo slancio indiavolato dei
due khorassani.

— Addosso! — urlò un'ultima volta il prode figlio del _beg_, che aveva
presa un'altra pistola.

Serrarono i ginocchi sui fianchi dei cavalli e spararono
simultaneamente due colpi, poi fecero impeto sulla fila, menando colpi
furiosi a destra ed a sinistra coi _kangiarri_.

Parve che quella carica furiosa e l'audacia dei due turchestani,
producesse un gran panico fra quei banditi, poichè invece di stringere
la fila e di chiudere il passo, fecero fare ai loro cavalli un salto
di fianco, lasciando libero il varco. Lo strano si è poi che non
pensarono, nella confusione, di far uso dei loro fucili, che pur
tenevano fra le mani.

I due cavalieri, dopo d'aver spaccata la testa ai due banditi, che si
erano trovati a portata di mano, passarono come una tromba attraverso i
nemici, ormai disorganizzati dal loro slancio impetuoso, continuando la
loro rapidissima corsa attraverso le fitte erbe della pianura.

— Allenta le briglie, Tabriz! — gridò Hossein, — I banditi ci daranno
ora la caccia. —

Alcune detonazioni rimbombarono alle loro spalle e tosto essi udirono i
proiettili a fischiare non già in alto, bensì rasente le erbe.

Tabriz si volse e si guardò alle spalle.

Le Aquile della steppa, furiose di non aver potuto arrestare a tempo
i due audaci cavalieri e anche smaniose di vendicare la morte dei loro
tre compagni, si erano messi in caccia, urlando ferocemente.

Come però abbiamo detto, se i cavalli turchestani hanno una resistenza
straordinaria, non hanno la velocità e lo slancio dei cavalli persiani
e specialmente di quelli del Khorassan, sicchè era molto difficile che
potessero raggiungere i due fuggiaschi, quantunque le cavalcature di
questi avessero galoppato quasi un paio d'ore.

Dopo il primo slancio impetuosissimo, i cavalli turchestani erano
infatti rimasti indietro, non ostante le frustate furiose dei loro
cavalieri.

— Non ci perderanno di vista, — disse Hossein.

— Fra poco saremo alla casa di Talmà e allora.... — rispondeva Tabriz,
quando una scarica fragorosa, echeggiata in quel momento dinanzi a
loro, gli interruppe bruscamente la frase.

Hossein mandò un grido:

— Attaccano!....

— Sì, la casa della tua fidanzata, signore, — aggiunse Tabriz, che era
diventato pallido.

— Ah!.... Miserabili!... — urlò Hossein.

Una seconda scarica rintronò in quell'istante, più debole della prima
ed in altra direzione.

— Sono impegnate due lotte! — esclamò Tabriz. — Una al nord e l'altra
ad oriente. Che cosa significa questo doppio attacco?

— Non lo comprendi? Quei birbanti si sono divisi in due schiere: l'una
contro la casa di Talmà e l'altra contro il villaggio dei Sarti, per
impedire a questi di accorrere in aiuto della loro signora.

Nemici alle spalle, nemici dinanzi e nemici sul fianco!.... Se non
moriamo questa notte, camperemo cent'anni!....

— Ci inseguono sempre?

— Sono lontani, signore, tuttavia non pare che abbiano intenzione di
lasciarci. Mi stupisce però una cosa.

— Quale?

— Che non facciano più uso dei loro fucili. Potrebbero ancora colpirci.

— Vorranno prenderci vivi.

— Infatti quando siamo passati attraverso a loro, hanno sparato ai
nostri cavalli, piuttosto che su noi. Le palle rasentavano le erbe
della steppa.

— E noi approfitteremo di questa loro misteriosa magnanimità per far
strage dei loro corpi. Ah!... Un'altra scarica!... Quei cani spingono
l'assalto.

— Spingi il tuo cavallo.

— Vola come un falco.

A quella seconda scarica altre erano successe subito dopo. Le Aquile
della steppa dovevano avere trovata una forte resistenza da parte
dei servi di Talmà e fors'anche da parte dei Sarti, che occupavano il
villaggio.

Le detonazioni risuonavano sempre più vicine.

I due valorosi, curvi sulla sella, col _kangiarro_ in mano, spiavano
ansiosamente l'orizzonte. Una estrema ansietà si era impadronita di
entrambi e sul loro viso si leggeva una collera intensa.

— Talmà, vengo! — ripeteva Hossein. — Resisti, ancora pochi minuti.
L'uomo che ami sta per giungere. —

Poi a un tratto esclamò:

— Ecco la casa della mia bella fanciulla! I banditi l'assalgano. —

Lampi brillavano fra le erbe e altri lampi balenavano al di sopra d'una
massiccia costruzione giganteggiante nelle tenebre.

— Padrone — disse Tabriz, — giriamo dietro la casa. Le Aquile attaccano
di fronte e non vedo brillare alcun lampo dalla parte della cinta.

— Sia pure, quantunque abbia un desiderio intenso di piombare su quelle
canaglie e di sciabolarle.

— È meglio essere prudenti, signore. Sono in troppi e non si sa mai
dove vada a finire una palla di pistola o di moschetto.

— Gira al largo, dunque. Ci prenderemo più tardi la nostra
rivincita. —

Invece di dirigersi direttamente verso la casa, vi passarono dietro,
senza che le Aquile della steppa, troppo affaccendate a dare l'attacco,
si fossero accorte del loro arrivo.




CAPITOLO VI.

Talmà la bella.


Mentre i turcomanni, popolo assolutamente nomade, vive sotto le tende,
il sarto che forma una tribù a parte, quantunque abiti pure la grande
steppa che si svolge fra il mar Caspio e l'Aral, vive in massicce
costruzioni, che fino ad un certo punto possono chiamarsi case.

Non essendovi foreste nel Turckestan, perchè nel corso dei secoli sono
scomparse, avendo gli abitanti abbattuti gli alberi senza sostituirli
con altri, il sarto non può avere legname, sicchè ricorre alla terra
che è di natura argillosa.

Ne cava una quantità sufficiente per edificare la sua casa, forma
mattoni che lascia poi seccare al sole, non potendo in nessun modo
cuocerli, sempre per la mancanza dell'occorrente combustibile.

Quelle abitazioni, basse, massicce e colle loro pareti grigiastre,
fanno una pessima impressione. Le camere poi sono piccolissime, col
soffitto poco elevato e le porte così anguste, che chi le abita, per
entrarvi, è costretto a curvarsi.

Tutta la costruzione è di terra, salvo le architravi delle porte,
formate da piccoli pezzi di legno levati con infinita fatica dagli
_arctha_, quei giganteschi ginepri che crescono solo nelle valli
lontane o sui pendii delle colline, o tolti dalle piante che si
allevano, con cure infinite, nei giardini.

Si capisce che quelle case che hanno i tetti formati da semplici canne,
coperte di putrelle appena disgrossate, non possono avere lunga durata.
Le piogge, che in quelle regioni talvolta durano parecchie settimane,
le rovinano in modo tale, che il povero sarto sovente è costretto ad
abbandonare la sua dimora, che lentamente si sfascia, e costruirsene
un'altra.

Solo alle famiglie ricche è concesso d'avere delle case ampie e solide,
coi fondamenti di mattoni cotti, con porticati, cortili e terrazze
sulla cima. Nel disegno non differiscono però molto da quelle dei
poveri e sono del pari massicce, pesanti, piuttosto basse, forse per
evitare un disastro, essendo quelle steppe scosse di frequente da
terremoti formidabili.

Invece di essere semplici, son doppie, ossia divise in due parti
distinte da un cortile; una è lo _eskhiri_, che è riservato
esclusivamente alle donne, dove possono attendere alle loro occupazioni
e divertirsi al coperto d'ogni sguardo indiscreto; l'altra che chiamasi
_sakkir_ e anche _birun_, è destinata agli uomini, ai loro amici ed ai
cavalli.

La casa di Talmà, non era una abitazione di poveri, essendo figlia
d'un _beg_, sarto che aveva accumulate molte ricchezze. Aveva cortili,
terrazze, muraglie massicce, finestre tutte interne, chiuse da
sbarre di ferro, sicchè si poteva considerare come una vera fortezza,
imprendibile da parte di uomini armati di sole pistole e d'archibugi.

Hossein e Tabriz, come abbiamo detto, erano giunti dietro la casa,
senza che i banditi se ne fossero accorti.

Balzarono agilmente a terra prendendo i loro fucili e le pistole,
immaginandosi che le Aquile non avrebbero tardato a circondare
l'abitazione e s'accostarono al recinto che si estendeva dietro e dove
si trovavano i cavalli ed i montoni della figlia del _beg_ sarto.

— Lascia liberi i nostri khorassani — disse il giovane Tabriz. —
Sapranno ritrovare la nostra tenda anche senza di noi. Non voglio che i
banditi li vedano. —

Il gigante tolse le briglie ed il morso, onde fossero maggiormente
liberi, poi sferrò loro due poderosi calci.

I due khorassani, non abituati a quel brutale trattamento,
s'impennarono violentemente, poi partirono ventre a terra, scomparendo
ben presto fra le tenebre.

— Se ne sono andati, padrone, — disse il gigante.

— Sali sulla cinta e aiutami.

— Un momento, padrone. Bisognerebbe avvertire i difensori della casa,
se no, credendoci Aquile, ci prenderanno a fucilate.

— È vero, — rispose il giovane a cui batteva forte il cuore. — Come
fare? —

Hossein stava per rispondere, quando un'ombra umana comparve sul
terrazzo sovrastante la casa.

— Amici! — gridò Hossein, mentre dalla parte opposta rimbombava una
scarica. — Sono il figlio del _beg_ Agha. Non fare fuoco. —

L'uomo che aveva già puntato il fucile, avendoli oramai scorti, abbassò
l'arma.

— Getta una fune, presto, — aggiunse il giovane. — I banditi stanno per
giungere. —

L'uomo scomparve subito.

— Sali sulla cinta, — continuò Hossein, volgendosi verso Tabriz. — Li
vedo giungere. —

Il gigante spiccò un salto e s'aggrappò con ambe le mani all'orlo
superiore del muricciuolo, formato di argilla battuta; si issò
mettendosi a cavalcioni, poi porse le mani al suo giovane padrone e lo
innalzò colla stessa facilità, come avrebbe fatto con un fanciullo.

Al di là della cinta vi erano numerosi cavalli i quali, spaventati
dalle detonazioni che echeggiavano continuamente sulla fronte
della casa s'inalberavano, cercando di spezzare le corregge che li
trattenevano ai pali piantati nel suolo.

Tabriz e Hossein attraversarono correndo il recinto e giunsero sotto la
casa, nel momento in cui una corda a nodi veniva gettata dal terrazzo.

— A te, padrone, — disse il gigante. — Affrettati perchè vengono.

Per un momento posso tener testa a quei ladroni. —

Dietro il muricciuolo, che avevano poco prima varcato, si udivano i
banditi della steppa a schiamazzare. Anche essi si preparavano a dare
la scalata al recinto.

Hossein strinse la fune, senza perdere tempo e si issò lestamente fino
sulla terrazza, dove un servo di Talmà lo aspettava, tenendo in mano il
moschetto già armato.

— Tu, signore! — esclamò quell'uomo. — Non ti aspettavo così presto.

— Taci e preparati a far fuoco, — rispose Hossein, togliendosi dalla
spalla il fucile.

— Vi è Tabriz che deve ancora salire. —

Due spari rintronarono in quel momento dietro la muraglia del recinto.
Due banditi subito apparvero sull'orlo, per aiutare i compagni a
salire.

— Sali, Tabriz! — Gridò Hossein.

Poi volgendosi verso il servo di Talmà, aggiunse:

— Tira!... A me quello di destra, e a te quello di sinistra. —

Due detonazioni seguirono una dietro all'altra ed i banditi, che erano
già a cavalcioni della cinta, stramazzarono dall'altra parte.

In quel momento Tabriz metteva i piedi sul terrazzo.

— Va' a vedere la tua Talmà, padrone, — disse poi.

Il giovane attraversò la terrazza, tenendosi curvo onde non esporsi ai
tiri dei banditi e scese una gradinata coperta, che metteva capo ad una
specie di veranda, dove alcuni uomini, nascosti dietro il parapetto,
facevano fuoco.

— Talmà! — gridò Hossein, vedendo fra loro biancheggiare una forma
femminile.

Un gran grido rispose:

— Il mio prode fidanzato!... Siamo salvi!... Fuoco, amici, fuoco! —

Poi la giovane si slanciò fuori dal gruppo, cadendo fra le braccia di
Hossein.

Talmà giustificava pienamente la rinomanza d'essere la più bella
fanciulla della grande steppa turchestana.

Quantunque non dovesse avere più di quindici anni, era quasi alta
come Hossein, con forme bene sviluppate, come amano quei popoli, fra
cui la magrezza nelle donne equivale a tutto ciò che può esservi di
brutto, con grandi occhi oscuri, sormontati da bellissime sopracciglia
dall'arcata perfetta e capelli neri come l'ala dei corvi, che teneva
raccolti in un gran numero di trecce adorne di gruppetti di perle.

Come già tutte le donne sarte, indossava una zimarra di seta verde,
aperta sul dinanzi per lasciar vedere parte della camicia di seta
bianca e calzoni larghi e imbottiti internamente, in modo da non
lasciar trasparire la gamba, e calzava alti stivaletti di cuoio rosso,
colla punta assai rialzata.

Attorno alle anche, aveva uno sciallo di kachemire, dalle splendide
tinte, annodato sul dinanzi coi due capi pendenti fino quasi a terra.

Malgrado l'imminenza del pericolo, non dovesse averle lasciato tempo
di occuparsi troppo della sua persona, aveva ai polsi dei ricchissimi e
pesanti braccialetti d'oro e agli orecchi dei lunghi pendenti, formati
da perle riunite con turchesi e con rubini.

— Giungi a tempo, mio valoroso Hossein, — disse la fanciulla, la cui
voce tremava. — E tuo zio? E Abei? Sei giunto colla tua scorta?

— Solo con Tabriz, ma non temere, mia dolce Talmà. Fra un'ora o due i
miei uomini saranno qui e faremo un macello delle Aquile della steppa.

È tutta asserragliata la casa?

— Tutte le porte sono barricate.

— Di quanti uomini disponi?

— Di nove: uno l'ho mandato a te. L'hai veduto?

— Sì, ed è anche morto. Vieni via di qui: le palle fioccano da tutte le
parti. Occupiamoci della difesa.

— Hossein, non esporti ai loro fucili! — gridò Talmà, vedendo che stava
per precipitarsi verso il parapetto della galleria.

— Non temo — rispose il giovane, liberandosi con dolce violenza dalle
braccia di Talmà.

— Rifugiati nella tua stanza: non corriamo alcun pericolo per
ora. —

La fanciulla fece un energico gesto di diniego.

— Sono la figlia d'un _beg_, — disse. — Ho anch'io nelle mie vene il
sangue d'un guerriero.

Voglio sfidare le palle di quei miserabili al tuo fianco, mio valoroso
Hossein. —

Il giovane guardò la fidanzata con orgoglio, poi disse:

— Come sei la più bella fanciulla della nostra steppa, sei anche la più
ardita. Vieni, mia dolce Talmà, noi mostreremo alle Aquile come sanno
combattere gli uomini del Caspio e le fanciulle dell'Aral. —

La prese per una mano e la trasse verso il muricciuolo dove i servi,
inginocchiati, l'un presso l'altro, mantenevano un fuoco vivissimo
contro i predoni, che tentavano di farsi sotto per dare la scalata alla
casa.

La lotta si era impegnata vivissima. Gli assedianti, che erano in
grosso numero, erano sbucati dalle alte erbe, in mezzo alle quali
si erano tenuti fino allora nascosti per non esporsi al tiro degli
assediati e strisciavano sulla terra sgombra, spingendo innanzi a loro
una scala lunga e massiccia.

Parecchi si erano però tenuti indietro e, mezzo celati sul margine
della steppa erbosa, sparavano sulla galleria per cercare di
allontanare i difensori.

Hossein e Talmà, riparati da uno dei massicci pilastri che reggevano
l'orlo del terrazzo sovrastante, avevano a loro volta aperto il fuoco,
mentre un servo, inginocchiato dietro di loro, ricaricava i fucili di
ricambio.

La fanciulla, abituata alle scorrerie dei banditi della steppa, che
più volte avevano già assaliti i villaggi sarti, non manifestava
alcun timore e sparava tranquillamente, orgogliosa di mostrare il suo
coraggio al nipote del fiero _beg_.

Solo, di quando in quando, volgeva la testa verso il fidanzato
scambiando con lui un sorriso.

La fucilata diventava di momento in momento più intensa. I banditi
irritati di essere tenuti in iscacco da un così piccolo numero di
difensori, che credevano di spazzare via con tutta facilità, si
spingevano audacemente innanzi, quantunque molti di loro giacessero a
terra morti o feriti.

Hadgi li spingeva all'attacco, urlando ferocemente e promettendo ai
suoi uomini le teste dei servi di Talmà. Forse fra i banditi vi era
anche il _mestvires_, che era il vero capo di quell'accozzaglia di
ladri, però il furfante si guardava bene dal mostrarsi.

Hossein non si scoraggiava però e fucilava i più furibondi, senza mai
mancarli una sola volta.

— Che cosa fa dunque mio cugino? — si chiese ad un certo momento. — A
quest'ora dovrebbe essere qui.

— Sei inquieto per loro è vero, Hossein? — chiese la bella Talmà, che
col viso animato da una viva collera non risparmiava i predoni. — Che
sia accaduta qualche disgrazia al beg?

— A lui, no!... Egli quantunque vecchio è troppo temuto dalle Aquile e
nessuno oserebbe assalirlo.

È per mio cugino che sono piuttosto inquieto. Non comprendo come non si
veda ancora.

— Che i banditi ci prendano prima che egli arrivi? Sono spaventata per
te, mio Hossein. Tu lotterai fino alla fine, per cadere sotto i colpi
di quei miserabili, — disse Talmà, con un singhiozzo.

— Taci, luce dei miei occhi, — disse Hossein, quasi con rabbia. — Non
angosciare il guerriero che combatte.

Fuoco Talmà, là in mezzo a quel gruppo!... Tabriz, a me! —

Il gigante, che sparava sempre sul terrazzo, non ostante il fragore
della fucilata, aveva udito il grido del suo padrone.

— Che due di voi vadano a sostituirlo, — continuò Hossein, volgendosi
verso i servi che facevano fuoco in mezzo ad una fitta nuvola di fumo.

Tabriz in quel momento comparve, tenendo in mano il suo lungo fucile
che fumava ancora.

— Che cosa vuoi, padrone? — chiese, curvandosi dietro uno dei
pilastri per evitare le palle che sibilavano attraverso la veranda,
conficcandosi nella parete.

— Sono entrate nel recinto le Aquile? — chiese Hossein.

— No, mio signore. Sono ancora a cavalcione del muricciuolo e non pare
che abbiano fretta di spingersi sotto la casa.

— Ho bisogno della tua forza.

— Sono pronto a tutto.

— Indietro, Talmà.

— Ah!... Tu, signora! — esclamò il gigante, che non l'aveva ancora
veduta. — Non è questo il tuo posto.

— Lasciami sparare ancora un colpo, Tabriz. —

Alcune grida mandate dai servi, li avvertirono che qualche cosa di
grave stava per accadere.

Hossein gettò un rapido sguardo al di sopra del parapetto.

— Hanno alzata la scala! — gridò.

— Lascia che salgano padrone, — disse Tabriz, rimboccandosi le ampie
maniche e mostrando due braccia grosse, quanto quelle d'un gorilla e
irte di enormi sporgenze. —

Hossein spinse la fanciulla verso una delle stanze che avevano le porte
sulla galleria.

— Là, amica, — disse con voce alterata. — Questo è il momento terribile
e bisogna che tu non ti trovi presso di me.

Il mio cuore tremerebbe troppo per te.

— No, Hossein. Se dobbiamo morire, voglio cadere al tuo fianco, mio
prode! — gridò la fanciulla con esaltazione.

— È il guerriero che comanda, non l'uomo che ama, — rispose il fiero
nipote del terribile _beg_. — Obbedisci! —

Si strappò bruscamente dalle braccia di Talmà, che lo avevano
avvinghiato e si slanciò attraverso il fumo, levandosi dalla cintura le
pistole.

— Eccomi, Tabriz, — disse. — Salgono!

— Sì e li aspetto, — rispose il gigante con voce tranquilla.

Dieci o dodici banditi si erano subito inerpicati sulla scala, tenendo
i kangiarri stretti fra i denti, mentre altri facevano un fuoco
infernale, mandando le palle contro il soffitto della galleria.

— A te, Tabriz! — gridò Hossein, dominando, colla sua voce squillante,
i clamori assordanti dei banditi.

Il gigante, che stava rannicchiato dietro al parapetto, s'alzò di
colpo, afferrò le due estremità della scala e, facendo appello a tutte
le sue forze, la spinse innanzi.

Resa pesantissima pel numero degli assalitori i quali s'innalzavano
rapidamente, dapprima resistette, poi si rovesciò all'indietro, cadendo
fra le erbe della steppa.

Tutti quelli che la montavano capitombolarono fra un immenso urlo di
spavento, rompendosi chi la testa, chi le braccia, chi le gambe.

— Ecco fatto, — disse Tabriz, ridendo. — Spero che quei bricconi non
torneranno nella steppa della fame in troppo buona salute. —

In quel punto si udì uno dei servi di Talmà ad urlare:

— Vedo dei cavalieri che accorrono!... I Sarti! I Sarti!... —

Hossein si era precipitato verso il parapetto, mentre Tabriz, che
pareva fosse diventato improvvisamente furioso, con un colpo di spalla
faceva crollare uno dei pilastri della veranda, a rischio di far cadere
una parte del terrazzo sovrastante, coprendo di macerie le Aquile che
stavano per rialzare la scala.

Quattro o cinque drappelli di cavalieri giungevano a briglia sciolta,
attraversando la steppa come un uragano. Ai primi chiarori dell'alba si
poteva distinguere un bel vecchio dalla lunga barba bianca, cavalcare
alla loro testa su un destriero nero come un corvo e che spiccava dei
salti straordinari.

— Mio zio! — esclamò Hossein. — Amici, Tabriz, siamo salvi. —

Un grido che parve un colpo di tuono, uscì dalle labbra del vecchio.

— Agha _beg_ vi uccide, miserabili!... È il terrore delle
Aquile!... Fuoco e caricate col _kangiarro_!... Spazziamo queste
canaglie!... —

I banditi, accortisi dell'arrivo di quei drappelli che erano
numerosissimi e ansiosi di prendere parte alla lotta, si ripiegarono
disordinatamente verso la steppa.

— In sella! — comandò Hadgi, il luogotenente del _mestvires_. —
Riprenderemo al momento opportuno la partita. —

Una tromba squillò sonoramente. Era il segnale della fuga.

I banditi che si trovavano dietro la casa di Talmà e che sparavano sul
terrazzo, udendo quel segnale, abbandonarono precipitosamente la cinta,
raggiungendo i loro camerati che saltavano in sella, sotto il fuoco
vivissimo degli assediati.

— Al galoppo! — ordinò Hadgi — La partita è perduta. —

Le Aquile allentarono le briglie e s'allontanarono in due lunghe
file, scomparendo verso occidente, prima che il vecchio beg ed i
suoi drappelli avessero avuto il tempo di chiudere loro la ritirata e
d'impegnare la lotta.




CAPITOLO VII.

La scomparsa di Abei Dullah.


Il vecchio _beg_, rimasto solo a guardia dell'immensa tenda, dopo la
partenza precipitosa di Hossein e di Tabriz pel nord e di Abei Dullah
per l'occidente trovandosi la scorta in quella direzione, aveva fatto
subito i suoi preparativi di difesa, non essendo improbabile che
qualche manipolo di banditi cercasse di approfittare dell'assenza dei
due giovani e del servo, per tentare un colpo di mano.

La notizia dell'imminente matrimonio di Hossein con Talmà la bella,
doveva essersi sparsa a grande distanza nella steppa, essendo il
vecchio beg conosciuto da tutte le tribù e, siccome i regali di nozze
dei ricchi sono sempre costosissimi, non era difficile supporre che
quell'attacco fosse diretto più contro quei regali, che contro i
fidanzati, almeno così la pensava il _beg_.

Giah Agha era però un tale uomo da far tremare anche da solo parecchie
Aquile della steppa. Nella sua gioventù era stato un guerriero indomito
e gli anni non avevano calmati ancora i suoi istinti battaglieri, nè
scemata la fama di coraggiosissimo, che si era guadagnata.

Non appena i tre cavalieri scomparvero fra le tenebre, staccò i suoi
archibugi che erano appesi ai pali della tenda, una mezza dozzina circa
e tutti splendidi e di lunga portata, avendoli acquistati dai persiani
che godevano allora fama di abilissimi armaiuoli; si cacciò nella
cintura le sue due pistole ed il _kangiarro_, che aveva l'impugnatura
d'oro con turchesi e rubini e andò a sedersi sulla soglia della tenda,
mettendosi accanto il _narghilè_.

— Se i ladroni verranno poi a farmi visita li riceverò come si meritano
— disse, riaccendendo la pipa, che nel frattempo si era spenta.

— D'altronde la scorta non tarderà a giungere. Il cavallo di Abei nulla
ha da invidiare per velocità e per resistenza a quello di Hossein ed al
mio.

Il mio!... Sarà meglio che lo metta al sicuro e che me lo tenga presso.

Heggiaz!... —

Un nitrito rispose subito alla chiamata del vecchio, poi un superbo
cavallo sorse dall'ombra, accostandosi all'entrata della tenda e
presentando il suo muso al padrone.

Era tutto nero, col pelo lucentissimo e bardato con un lusso che
solo un ricco _beg_ può permettersi. Le briglie e la sella avevano
pendenti formati di zecchini e catenelle d'oro e la gualdrappa, che
scendevagli fino al ventre per ripararlo dall'umidità della notte, era
tutta ricamata in argento con numerosi gruppetti di perle di Barehin ai
quattro angoli.

Il _beg_ gli gettò sulle nari una boccata di fumo odoroso, che il
cavallo, al pari dei cammelli turchestani, parve gradire, poi gli
disse:

— Coricati presso di me, mio bravo Heggiaz. Tu senti meglio di me i
nemici, anche quando sono ancora lontani. —

Il cavallo obbedì docilmente, coricandosi fra le alte erbe che
crescevano intorno alla tenda.

Il _beg_ si era rimesso a fumare colla sua solita pacatezza, seduto
su un pesante cofano che Tabriz aveva colà collocato, onde rinforzare
meglio le pertiche reggenti la vasta tenda.

Di quando in quando s'interrompeva, per mettersi meglio in ascolto
e per scrutare le tenebre. Non udiva che il sibilar rabbioso delle
raffiche e dentro lo squillare inquieto dei falchi.

Passò un'ora, poi un'altra ne trascorse, senza che alcun essere
umano si mostrasse sulla steppa. Il _beg_ non fumava più colla calma
abituale; aspirava rabbiosamente il fumo della sua pipa, facendo
gorgogliare fortemente l'acqua profumata coll'essenza di rosa,
racchiusa nel vaso di vetro.

Cominciava ad inquietarsi.

— Abei dovrebbe essere già qui colla scorta, — si ripeteva. — Che gli
sia accaduta qualche disgrazia o che abbia incontrato qualche drappello
di Aquile rimaste indietro? E di Hossein che cosa ne sarà? Che sia
giunto alla casa di Talmà?

Io non tremo per lui, ha Tabriz con sè che vale da solo dieci uomini e
poi Hossein è più audace e più forte di Abei. —

Ad un tratto il cavallo mandò un lungo nitrito e alzò di colpo la testa
verso l'occidente.

— Che cos'hai udito, mio bravo Heggiaz? — chiese il beg, che si era
pure levato, lasciando cadere il cannello di cuoio rosso del _narghilè_
e armando precipitosamente uno dei suoi sei fucili. — È Abei che torna
colla scorta o qualche Aquila che cerca d'accostarsi? —

Tese gli orecchi, curvandosi verso il suolo, mentre l'intelligente
animale mandava un secondo nitrito e allungava maggiormente il collo
verso l'ovest.

— Deve essere Abei, — disse il _beg_, il cui udito ancora finissimo
aveva raccolto un lontano galoppo.

Dopo alcuni minuti il vecchio vide un cavallo galoppare sfrenatamente
verso la tenda, privo del cavaliere. Mandò un grido:

— Qui, Ader! —

Il destriero fece, senza fermarsi, il giro della tenda, forse per
aver tempo di frenare lo slancio, poi andò a urtare Heggiaz con tanta
violenza da cadere sulle ginocchia.

— Solo, torna solo senza Abei! — esclamò il _beg_, precipitandosi verso
il cavallo. — Quale disgrazia è successa? È impossibile che sia caduto,
lui che è pure un abilissimo cavaliere e Ader poi non avrebbe lasciato
il suo padrone. —

Sollevò il cavallo e lo trasse entro la tenda, sotto la lampada. Con un
solo sguardo si avvide che quel bellissimo animale, un farsistano come
il suo, non aveva alcuna ferita.

Anche la bardatura era intatta, come quando era partito.

Il vecchio fece un gesto disperato.

— E non poter sapere nulla!... Abei scomparso, Hossein e Talmà in
pericolo!... Che cosa fare?... Maledette Aquile, che il Profeta vi
danni e che l'arsura non cessi di disseccare la vostra steppa della
fame! —

Stette un momento immobile guardando, cogli occhi dilatati da una
collera intensa, la pianura che il vento e le sabbie spazzavano, poi
prese una risoluzione disperata:

— Andiamo a chiamare in aiuto i Sarti. —

Legò il cavallo del nipote ad un palo della tenda, spense la lampada,
onde colla sua luce non attirasse l'attenzione degli scorridori della
steppa, abbassò il pesante tessuto di feltro che serviva da portiera,
quindi, gettandosi sulle spalle un fucile, uscì, gridando:

— Heggiaz! —

Il nobile animale s'accostò al padrone. Pareva che avesse compreso che
cosa si domandava da lui.

Il vecchio, a cui l'età non aveva ancora tolta la forza, si aggrappò
alla criniera e mettendo un piede nella larga staffa d'acciaio, montò
in sella.

— Via, mio bravo Heggiaz, e non fermarti fino al villaggio dei
Sarti. —

Il farsistano sentendo allentare le briglie, partì come un fulmine
verso il settentrione.

Il villaggio dei Sarti, che era una specie di feudo di Talmà, essendo
stato suo padre _beg_ di una di quelle tribù sedentarie, si trovava
più prossimo alla casa assediata dalle Aquile della steppa. In meno di
un'ora e mezzo, con quel cavallo che poteva gareggiare con quelli di
Hossein e di Tabriz, il vecchio contava di giungervi.

Fortunatamente i banditi, sicuri di non venire disturbati, ansiosi
soprattutto di impadronirsi della casa, avevano commesso l'imprudenza
di non lasciare delle vedette disperse per la pianura, cosicchè il
_beg_ potè attraversare la distanza che lo separava dai Sarti, senza
fare alcun cattivo incontro, eccettuato qualche piccolo gruppo di lupi
che non si provò nemmeno a dargli la caccia.

Era la mezzanotte quando entrò nel villaggio. Era quello formato da
un centinaio e mezzo di casupole molto basse, costruite con argilla
grigia, con finestre così strette da sembrare feritoie e con porte
basse, chiuse da una enorme pietra che si spostava dal di dentro.

Un'oscurità profonda ed un silenzio perfetto regnavano nelle viuzze
fangose e tortuose. I Sarti dormivano della grossa, non immaginandosi
nemmeno lontanamente, che in quel momento le Aquile fossero sbucate
dalla steppa della fame e che fossero piombate sulla casa della loro
principessa e padrona.

Il beg spinse il suo cavallo fino in mezzo ad una piazzetta che formava
il centro del villaggio e s'arrestò dinanzi ad una casa un po' più
vasta delle altre, sormontata da un terrazzo.

Si levò un archibugio e lo scaricò in aria, mormorando:

— Se non sono tutti ubbriachi, si sveglieranno. —

La detonazione s'era appena spenta, che si videro degli sprazzi di luce
attraverso le feritoie, poi s'udirono delle grida partire da diverse
case.

Un uomo era comparso sulla cima del terrazzo, armato d'un fucile e
munito d'una torcia.

— All'armi Sarti! — urlò con voce tuonante. — Le Aquile della steppa!

— Taci, cornacchia! — gridò il vecchio. — Invece di strepitare a
codesto modo scendi e raccogli tutti i tuoi uomini.

— Chi sei?

— Giah Agha _beg_. —

L'uomo scomparve e poco dopo la pietra, che serviva di porta a quella
casa, veniva spostata e parecchi Sarti uscivano, portando delle
lampade, ma tenendo anche prudentemente nell'altra mano i moschetti
armati.

— Tu, signore! — esclamò una voce con stupore.

— Voi dormite, mentre i banditi assalgono la casa della vostra padrona,
— disse il _beg_. — Questo non è il momento di tenere gli occhi chiusi
e le armi appese alla parete.

— La casa della principessa attaccata! — gridarono parecchie voci.

— Tacete e non perdete tempo. Radunate più combattenti che potete
e seguitemi. Daremo a quelle maledette Aquile una terribile
lezione. —

Altri uomini accorrevano da tutte le parti armati di fucili, di
pistole, di _cangiarri_ e di _jatagan_.

Udendo che le Aquile avevano assediato la casa della loro giovane
signora, si dispersero come uno stormo di passeri per tornare poco dopo
coi loro cavalli di battaglia.

— Quanti siete? — chiese il _beg_.

— Almeno in duecento, — rispose il più anziano della truppa.

— In sella e seguitemi. Giah Agha vi conduce. —

La fama del vecchio guerriero era troppo nota nella steppa.

I Sarti, che sono d'altronde valenti soldati, vivendo in continua
guerra colle orde dei Kirghisi e degli Usbechi, quegli eterni
scorridori della grande pianura turanica, in un lampo furono tutti
a cavallo ed il plotone lasciò la piazza, mentre le loro donne ed i
vecchi che erano pure usciti, gridavano loro dietro:

— Tornate vincitori! —

Ed il mullah del villaggio, salito sul suo piccolo minareto mezzo
diroccato, urlava a squarciagola:

— _Slonchay!... Dismillahir rahmnvir rahim!_ — (All'erta!... Suoni la
mia parola in nome di Dio santo ed inesorabile).

Il _beg_, si era messo alla testa dello squadrone e, siccome il suo
cavallo era tutt'altro che stanco, lo conduceva con una velocità
vertiginosa, temendo di giungere troppo tardi.

Avevano percorso appena un paio di miglia, quando i cavalieri
cominciarono a udire confusamente le scariche di moschetteria.

— Preparate le armi! — gridò il _beg_, reggendosi sulle larghe staffe
e levandosi dalla fascia il _kangiarro_. — Nessuna compassione per quei
ladroni. —

Continuarono la corsa sfrenata per parecchi minuti ancora, mentre le
scariche diventavano intense e più forti.

— _Kabarda! Kabarda!_...[6] — gridarono ad un tratto i cavalieri.

Degli uomini fuggivano al galoppo attraverso la steppa, mentre dei
lampi balenavano fra le erbe e più in alto, sul terrazzo e sulla
veranda della casa di Talmà, che era ormai visibile.

— _Nuher_ (scudiero), suona la carica! — gridò il _beg_.

Un uomo, che lo seguiva da presso, levò da una fonda della sella
una specie di flauto e si mise a suonare rabbiosamente, cavando
dall'istrumento delle note stridenti, che si propagavano a grande
distanza.

I banditi che assediavano la casa, sentendosi rovinare addosso quella
turba di cavalieri, si erano dispersi precipitosamente per raggiungere
i loro animali nascosti fra le alte erbe.

Solo otto o dieci che erano già a cavallo e che dovevano essere quelli
che erano scappati poco prima, si radunarono per tentare di sostenere
l'urto, ma appena si videro dinanzi il vecchio beg che caricava alla
disperata col kangiarro alzato, volsero anche essi le spalle, senza
nemmeno perdere tempo a scaricare qualche colpo di pistola.

— Padre! — gridò Hossein, che lo riconobbe subito, cominciando le
tenebre a diradarsi.

— Dov'è Talmà? — chiese il vecchio, mentre scendeva da cavallo.

— È qui presso di me.

— Aprite la porta. —

I Sarti in quel frattempo avevano continuata la loro corsa, smaniosi
di vendicarsi di quei terribili predoni, che già più volte avevano
devastate le loro terre e predate buona parte delle loro mandrie.

Le lastre di pietra che barricavano le due porte della casa, (porte
alte e non già basse, essendo quelle un distintivo delle case abitate
da persone d'alta condizione), furono levate ed il beg entrò preceduto
dallo scudiero.

Sul pianerottolo della scala che conduceva sulla galleria, Hossein e
Tabriz l'aspettavano.

— Sia lodato Iddio ed il suo profeta, — disse il vecchio, abbracciando
la giovane e poi il nipote. — Temevo di non poter giungere in tempo.
Spero che le Aquile non torneranno più a guastare la vostra felicità.

— Grazie dell'augurio, padre, — rispose la bella Talmà colla sua voce
armoniosa.

— Ed Abei? — chiese Hossein. — Insegue i banditi?

— Io non l'ho più veduto, — rispose il _beg_. — Solo il suo cavallo è
tornato alla tenda, senza cavaliere.

— Abei scomparso! — esclamarono ad una voce Hossein e Talmà.

— Io temo, figli miei, che gli sia toccata qualche sventura avanti che
abbia potuto raggiungere la scorta.

— E non andremo a cercarlo? — chiese Hossein.

— Sì. Affiderò la missione di trovare Abei a Tabriz. Mi addolorerei
troppo che egli non assistesse al matrimonio di questi ragazzi. —

Tabriz, che era conosciutissimo dai Sarti, scelse venti cavalieri,
montò Heggiaz che pareva fosse appena uscito dalla scuderia, non
ostante la lunga corsa fatta e diede il comando di partire, mentre il
_beg_ e Hossein gli gridavano dalla veranda:

— Ritorna presto e con lui. —




CAPITOLO VIII.

La steppa turcomanna.


In quell'immenso spazio che si estende fra il mar Caspio ad occidente
ed il mar d'Aral ad oriente, toccando i confini della Persia,
dell'Afganistan, della Duzungaria cinese e del Belucistan, vive un gran
popolo fiero, bellicoso, che nessuno degli stati confinanti è stato mai
capace di soggiogare.

Solo i russi, dopo non lievi lotte e non pochi sacrifici, sono
riusciti, pochi anni or sono, a frenare; ma non del tutto a dominare,
poichè tutti i Kanati che sono compresi in quel vastissimo territorio,
si possono considerare anche ora, quasi indipendenti.

Quel grande popolo è conosciuto sotto il nome generico di turcomanni,
quantunque racchiuda nel suo seno varie razze, che ben poco hanno
di comune l'una coll'altra, fuorchè una sola cosa: l'istinto del
ladroneccio.

Il turchestano infatti somiglia molto al terribile tuareg, quel
formidabile predone che ha fatto dell'immenso deserto del Sahara, il
suo impero. Pel tuareg le sabbie del deserto, pel turcomanno la steppa:
entrambi sono avoltoi e quali avoltoi!...

Quel popolo, eternamente irrequieto, che nei secoli passati ha
rovesciato nell'Asia Minore e nella penisola balcanica quei terribili
turchi, che unitisi agli arabi fecero tremare per tanto tempo le più
agguerrite nazioni bagnate dal Mediterraneo, occupa tutta la grande
steppa non solo, ma bensì anche la valle dell'Ox, parte del Kkorossan e
perfino una porzione del Belucistan.

Il paese dove vive non è altro che una landa sterminata, che sembra
sia stata in tempi remotissimi il fondo di qualche gigantesco
bacino, caldissima e arida nell'estate, fredda e generalmente nevosa
nell'inverno, bagnata solamente nella primavera e nell'autunno da
piogge abbondanti, le quali sviluppano erbe altissime.

Come nel Sahara, così nella steppa vi sono oasi dove si coltivano, con
buon successo, granaglie di varie specie: riso, lino, cotone e frutta
molto deliziose, specialmente nelle valli aperte dal Syr-Ceria, dal
Kisil e dall'Oxus, i tre maggiori fiumi che scorrono attraverso la
steppa e le cui rive sono coperte di giunchi, di canne e di alberi.

Quattro razze distinte si contendono quel paese, e tutte sono più o
meno dedite al ladroneccio, sdegnando l'agricoltura, quantunque tutte
si occupino attivamente dell'allevamento dei cammelli, dei cavalli e
dei montoni.

Gli Usbechi, che sono i più numerosi e che formano perciò la razza
dominante, oriundi dalle rive del Volga, che abbandonarono nel XV
secolo, occupano la maggior parte della steppa, vivendo sotto tende.
Piccoli, robusti, sono coraggiosissimi e perciò insofferenti d'ogni
giogo e non si occupano d'altro che dell'allevamento dei cavalli.

I turcomanni, padri degli Osmani che conquistarono col valore delle
loro armi la Turchia Europea e le rive del mar Nero, occupano la steppa
che si estende dalle sponde meridionali del Caspio a quelle occidentali
dell'Aral, e questi sono i più temuti; ma accanto a loro vi sono i
Kirghisi, popolo nomade e selvaggio, vivente esclusivamente di preda,
sempre in lotta coi suoi vicini ai quali ruba le mandrie, i cammelli ed
i cavalli. Questi sono i veri predoni della steppa, sono le terribili
_Aquile_, che calano con rapidità fulminea e che con eguale rapidità
scompariscono, lasciando dietro di loro solo delle rovine fumanti.

La Russia ha conquistato il loro paese, sottoponendo volta a volta
sotto il suo dominio la grande, la media e la piccola orda, senza però
che sia riuscita a cambiare i loro istinti briganteschi. Ed infatti i
Kirghisi sono rimasti quelli che erano cent'anni fa.

La quarta razza che vive nella steppa turchestana è la Bukara, chiamata
anche Tadjika ed è la più incivilita; e per sua disgrazia anche la più
debole, sicchè deve sopportare il giogo delle altre tre. È l'unica
che non sia nomade, preferendo vivere nella città e nei villaggi,
dedicandosi al commercio ed all'agricoltura, ed a questa appartengono i
Sarti che sono una frazione di essa.

Ciò premesso, riprendiamo la nostra narrazione.

Il drappello di Tabriz galoppava sempre, dirigendosi innanzi a
tutto verso la tenda del _beg_ per mettere al sicuro i bagagli, che
contenevano grandi ricchezze e preziosi gioielli, destinati a Talmà, e
che i banditi potevano predare senza che alcuno potesse opporsi a loro.

Il gigante non era troppo tranquillo, potendo darsi che le Aquile
avessero lanciati alcuni cavalieri attraverso la steppa per sorvegliare
il _beg_ ed i suoi due nipoti, quindi si affrettava, incitando i Sarti,
a non risparmiare ai loro cavalli i colpi di frusta.

Le tenebre si erano a poco a poco dileguate e, quantunque l'autunno
fosse già inoltrato, il sole dardeggiava sulla steppa dei raggi ancora
caldissimi, i quali assorbivano l'umidità del suolo trasformandola in
leggere cortine di nebbia.

Attraverso alle erbe fuggivano con velocità fantastica truppe di
gazzelle non più grosse di caprioli, col dorso, il collo e le estremità
delle membra coperte d'un pelame candidissimo, la testa fulva e grigia,
armata di due corna nere e aguzze e gli occhi contornati da una fascia
bianca che dà loro un aspetto stranissimo.

Anche molte lepri scappavano quasi di sotto le gambe dei cavalli,
non essendo quelle turchestane timide come le nostre, nulla avendo da
temere da parte degli uomini, reputando la loro carne non meno impura
di quella del maiale.

Alle sette del mattino Tabriz, che aguzzava gli sguardi e che non aveva
rallentata la corsa dell'instancabile Heggiaz, scopriva finalmente
la tenda del _beg_, la quale sorgeva isolata in mezzo alla sterminata
pianura.

— Pare che le _Aquile_ l'abbiano rispettata, — disse, volgendosi verso
il _nuker_ che gli cavalcava a fianco. — Avrebbero potuto fare un bel
bottino che le avrebbe in parte compensate della batosta subita dinanzi
la casa di Talmà.

— Hanno troppa paura del tuo _beg_, — rispose il Sarto.

— Sai chi è che comanda le Aquile?

— Mi hanno detto che le guidava un turcomanno delle rive del Caspio.

— Non sono Kirghise dunque quelle?

— Non credo.

— Avrei giurato che venivano dalla steppa della fame, — disse Tabriz.
— Kirghise o Turcomanne sono sempre pericolose, quando spiegano le ali.
Rallenta.

— Perchè, Tabriz?

— Vi possono essere banditi là dentro e prenderci con una fucilata a
bruciapelo. —

Essendo giunti ad un centinaio di passi dalla tenda, Tabriz fermò il
proprio cavallo e lo costrinse a nitrire, pizzicandogli fortemente un
orecchio.

Un altro nitrito che usciva dalla tenda rispose subito.

— È il cavallo di Abei Dullah, — disse subito il gigante. — Possiamo
andare innanzi con tutta sicurezza. —

Allentò le briglie e in pochi slanci raggiunse la tenda. Saltò a terra
e alzò il pezzo di feltro che serviva da porta, affrettandosi a puntare
una pistola, ma non vide che il cavallo di Abei legato ad un palo della
tenda.

— È strano! — mormorò. — Nessuna scalfittura sul cavallo di Abei;
nemmeno le ginocchia sono lorde di fango. Questo cavallo non è caduto;
come mai Abei Dullah è stato preso? Ecco un bel mistero che sarà forse
difficile dilucidare. —

Fece scendere da cavallo due Sarti e ordinò loro di mettersi a guardia
della tenda, poi risalì su Heggiaz, dicendo agli altri:

— Seguitemi e aprite gli occhi. —

Il drappello sferzò le cavalcature e riprese la corsa. Tabriz si era
prontamente deciso.

Era sua intenzione di muovere direttamente verso l'Ungus Bett, sulle
cui rive Abei aveva lasciata la scorta dei cammelli. Se Abei s'era
diretto verso quel corso d'acqua, doveva trovare in quella direzione le
sue tracce o per lo meno il suo cadavere.

— State attenti se vedete delle aquile non già umane, bensì pennute, —
disse volgendosi verso i Sarti che lo seguivano. — Se calano sulla
steppa è segno che vi sarà un cadavere da fare a pezzi.

— Che l'abbiano ucciso? — chiese il _nuker_ che aveva ripreso il posto
al suo fianco.

— Non lo credo, quantunque quel cugino d'Hossein non mi sia mai
stato... troppo simpatico — disse Tabriz.

— Vuoi dire che se fosse morto... —

Il gigante fece con una mano un gesto vago, senza rispondere e aizzò
Heggiaz.

Nuvoli di _koabara_, che sono una specie di ottarde di statura piccola,
colle piume bigio giallastre a macchiette brune, la testa adorna d'un
ciuffetto, il collo lunghissimo, fornito sotto la gola di lunghe penne
sottili e biancastre, con punteggiature nere ed il becco somigliante ad
un chiodo, fuggivano lungo le rive di quei piccoli bacini.

Tabriz non si degnava nemmeno di guardarle, quantunque quei grassi
volatili avessero potuto fornire a lui e ai suoi uomini una succolenta
e deliziosa colazione, che tutti avrebbero assai gradita. Egli seguiva
cogli sguardi una traccia aperta fra le erbe che a qualunque altro
occhio sarebbe sfuggita, ma non certo al suo.

— L'ha aperta il cavallo di Abei questa via, — mormorava. — Si vedono
le erbe calpestate e ripiegate dai suoi robusti zoccoli.

Finirò per trovarlo. —

Quella galoppata durava già da un'ora ed il gigante cominciava a
distinguere, attraverso la nebbia che s'alzava sulla steppa, come
un gran nastro d'argento che il sole faceva vivamente scintillare
indicante il fiume, quando un grido echeggiò in mezzo alle erbe che
sorgevano altissime sulle rive.

— _Kabarda!... Kabarda!_... —

Tabriz arrestò di colpo Heggiaz, facendolo piegare fino a terra e vide
parecchi grossi falchi volare in truppa serrata, sfiorando colle loro
robuste ali le erbe della steppa.

— V'è qualcuno laggiù, — disse.

Fece fare a Heggiaz un gran salto e si diresse verso il fiume gridando
con voce stentorea:

— Chi chiama?.

— Aiuto!

— Veniamo: abbiate pazienza un momento.

— Aiuto!...

Tabriz si lasciò sfuggire un grido.

— È la voce di Abei! — esclamò. — Che io abbia avuto tanta
fortuna? —

Quel grido era partito fra mezzo un altro gruppo di canne, costeggiante
uno stagno con le erbe circostanti che quasi interamente coprivano.

Tabriz discese da cavallo, subito imitato dal _nuker_ ed entrambi si
diressero con precauzione verso le piante acquatiche.

— Sei tu signore? — chiese il gigante — aprendo le canne
coll'archibugio.

— Non m'inganno io! — esclamò la voce che aveva chiamato aiuto. — È
Tabriz che mi parla! —

Il turcomanno s'avanzò rapidamente e scoprì, in mezzo alle piante, il
nipote del _beg_ colle gambe e le braccia legate da solide corregge.

— Che cosa fai costì, mio signore? — chiese il gigante.

— Vedi bene che sono legato, — rispose Abei, che pareva o fingeva di
essere arrabbiato.

— Ti hanno sorpreso le Aquile, signore?

— Vuoi che mi sia legato da me?

Tabriz estrasse il _kangiarro_ ed in pochi colpi recise le corregge,
non senza notare però che i nodi erano così poco stretti da poterli
allargare con un piccolo sforzo.

— Sono sei ore che mi trovo qui — disse Abei saltando lestamente in
piedi. — Potevi giungere ben prima.

— Avevamo da difendere Talmà, signore, — disse Tabriz — e quelle
maledette _Aquile_ ci hanno tenuto occupati fino all'alba.

— L'hanno portata via?

— Chi?...

— La bella Talmà?

— È stato un vero miracolo se non l'hanno rapita. Qualche ora di
ritardo e prendevano d'assalto la casa. —

Abei era diventato pallidissimo ed una profonda ruga si era disegnata
sulla sua fronte.

— E Hossein è là? — chiese coi denti stretti.

— Col _beg_.

— E chi sono codesti cavalieri che t'accompagnano?

— I Sarti di Talmà. —

Abei represse a stento un moto d'ira.

— E le nozze? — chiese.

— Questa sera, signore, verso il tramonto. Partiamo o non potrai
prendere parte alla caccia, nè alla corsa, mentre il _beg_ conta sui
tuoi falchi e sul tuo cavallo.

La carovana si sarà già messa in viaggio ed i regali di nozze non
mancheranno al momento opportuno.

— Conducetemi un cavallo — proseguì Tabriz, volgendosi verso la scorta.

Un sarto s'avanzò e balzò a terra dinanzi ad Abei dicendogli:

— Lunga vita al nipote del grande _beg_. Ecco il mio cavallo
signore. —

Abei salì in sella senza parlare, mentre il Sarto montava dietro ad uno
dei suoi compagni; poi il drappello partì al galoppo, tornando, innanzi
a tutto, verso la tenda per smontarla e trasportarla alla casa di Talmà
e prendere i cavalli che dovevano già essere ritornati.

Abei non aveva più aperto bocca. Pareva in preda a tetri pensieri e
punto soddisfatto di quanto era accaduto durante la notte. Di quando in
quando la profonda ruga ricompariva sulla sua fronte e il suo viso già
poco simpatico assumeva un aspetto bruttissimo.

— Signore, — gli disse ad un certo momento Tabriz, — si direbbe che tu
sei molto incollerito.

— È vero, — rispose il nipote del _beg_. — L'ho con quelle dannate
_Aquile_ e poi vi è un pensiero che mi turba.

— Quale?

— Vorrei sapere chi le ha spinte a tentare questo colpo di mano e per
conto di chi hanno agito.

— È quello che mi ero già chiesto anch'io, — rispose il gigante. — Qui
sotto ci deve entrare la mano di qualche uomo potente.

— Di un _Khan_?

— Quello di Khiva o di Bukara. Eh!...

— Può darsi — disse Abei. Poi ricadde nel suo mutismo, aizzando il
piccolo e villoso cavallo datogli dal Sarto.

Un'ora dopo giungevano alla tenda. I due cavalli che Tabriz e Hossein
avevano lasciati liberi, brucavano le erbe come meglio potevano, avendo
ancora il morso.

I Sarti, aiutati dal gigante, levarono le pertiche, piegarono l'immensa
tela di grosso feltro, caricarono tutto sui cavalli, compresi i cofani,
poi si rimisero in marcia.

Abei non si era occupato che dei suoi falchi ai quali ci teneva
immensamente.

Verso le tre del pomeriggio la carovana giungeva dinanzi alla casa
di Talmà, che brulicava di persone accorse in gran numero da tutti i
vicini villaggi di quella parte della steppa, per assistere alle nozze.

I matrimoni che si celebrano nelle steppe turaniche, attirano sempre
un gran numero di persone, perchè quello è un giorno di festa e di
baldoria per tutti, anche per gli stranieri, anche pei nemici, i quali
vengono considerati come ospiti e nulla hanno quindi da temere, almeno
fino a che le feste durano.

Quando si tratta specialmente d'un matrimonio fra persone cospicue, non
è raro vedersi radunare delle migliaia di cavalieri giunti da villaggi
anche lontanissimi, perchè sanno che gli sposi daranno cacce, corse di
cavalli e soprattutto banchetti colossali, dove s'immoleranno centinaia
di montoni e dove il latte inacidito e fermentato di cammelle scorrerà
a fiumi.

Il _beg_, i suoi nipoti e Talmà erano troppo noti nella steppa
dei Sarti, perchè il pubblico scarseggiasse: e forti drappelli
di cavalieri, in abito da festa, con immensi turbanti variopinti,
o altissimi kalbak villosi, cinture piene d'armi scintillanti, e
lunghissimi fucili gettati attraverso le spalle erano accorsi.

Chi erano e da dove venivano?

Nessuno avrebbe osato far loro una tale domanda perchè, secondo le
leggi dell'ospitalità turchestana, sarebbe stata un'offesa sanguinosa.

Moltissimi erano Sarti del Tackhunt, a giudicarli dalla lunga
vestaglia, colle maniche molto larghe presso la spalla e strette
all'estremità e tanto lunghe che basta chiudere il pugno, perchè
ricadano e riparino le mani dal freddo e dall'umidità, quindi persone
amiche.

Ve n'erano molti altri però con giubbe invece corte, di grosso panno,
strette da larghe fasce di cotone, lunghe sovente perfino dieci metri
e con ampi calzoni e alti stivali gialli o rossi, a punta rialzata,
e con certe facce barbute, d'aspetto brigantesco e poco rassicurante,
appartenenti ad altre tribù e forse molto lontane.

I servi di Talmà, aiutati dai Sarti del vicino villaggio e dalla scorta
del _beg_, che era giunta felicemente colla carovana, avevano fatti i
preparativi per le nozze. Immense tavole erano state disposte dinanzi
alla casa pel banchetto notturno ed un numero infinito di caldaie erano
state allineate sul margine della steppa, piene di pezzi di montone.

Tutto il giorno i cuochi, improvvisati, non avevano fatto altro che
scannare animali e mungere le cammelle, affinchè tutti gli ospiti
potessero mangiare a crepapelle e bere a sazietà e poter vantare
dovunque la ricchezza e la generosità del vecchio _beg_, di Hossein e
della sposa.

Quello però che pel momento maggiormente interessava tutta quella gente
era la caccia col falco, che doveva aprire la festa, poichè tutti i
turchestani sono appassionatissimi per tali divertimenti.

Quattro gazzelle, animali velocissimi, più agili dei cervi e dei
caprioli, dovevano fornire la preda ai rapaci volatili di Abei.

Uno squillo di corno, lanciato dallo scudiero, avvertì che gli ospiti
si erano disposti su due immense file sulla fronte della steppa,
trattenendo a stento i loro piccoli, brutti, ma ardenti cavalli, che la
caccia alla quale dovevano prendere parte anche i fidanzati, stava per
cominciare.

La porta maggiore della casa di Talmà si era aperta, e pel primo
era comparso Abei, sfarzosamente vestito, montato sul suo bellissimo
cavallo e tenendo sul pugno sinistro, coperto da uno spesso guanto, il
suo falcone favorito.

Subito dopo erano usciti Hossein e Talmà, seguiti dal vecchio _beg_ e
da Tabriz.

Il primo indossava uno splendido costume persiano di seta bianca, con
grandi cordoni ed alamari d'oro e sul berrettone conico un pennacchio
ornato di diamanti e di smeraldi; Talmà invece aveva il suo vestito da
sposa, che risaltava vivamente sulla candida giumenta che le serviva da
cavalcatura.

Aveva i capelli divisi in due grosse trecce, che le ondeggiavano sulle
spalle e che contornavano splendidamente il suo visino bianco-rosa,
allungate artificiosamente con spighette formate da peli di cammello e
intrecciate con mazzolini di bellissime perle di Bahrem.

Sul capo portava una specie di tiara d'argento dorato, adorna di
turchesi, assai alta, un vero edifizio, coperta in parte da un lungo
velo intessuto con pagliuzze d'oro e con numerose fila di sottilissime
catenelle e di pietre preziose, come rubini, zaffiri e smeraldi e che
terminava al di sotto della cintura, in un ricchissimo e probabilmente
antichissimo merletto.

La sua veste era ampia, di seta rossa, diritta, priva delle maniche
affinchè si potessero scorgere i meravigliosi braccialetti che
le ornavano le bellissime braccia, — regali del fidanzato; — era
stretta alle anche da una fascia pure di seta, ricamata in oro,
di colore azzurro ed abbellita sul petto da piastrine d'argento e
d'oro, somiglianti nella forma alle cartucce dei moderni fucili e
che probabilmente dovevano contenere degli amuleti o dei versetti del
Corano.

Al di sotto di quella veste, che non le scendeva oltre le ginocchia,
formando ampie e ricche pieghe, Talmà portava dei larghi calzoni alla
turca, di seta bianca, con festoni d'oro, allacciati alle caviglie,
un po' sopra delle scarpette di cuoio rosso splendidamente ricamate in
argento.

Il _beg_ veniva ultimo, colla sua famosa scimitarra di damasco che
avrebbe potuto bastare a comperare le splendide armi dei suoi nipoti,
tutto racchiuso in una severa zimarra di panno bruno, stretta da una
fascia di pelle gialla ed il capo coperto da un immenso turbante, il
cui pennacchio era trattenuto da uno smeraldo di valore inestimabile.

Tutti in pugno tenevano i falchi, i quali squittivano incessantemente o
starnazzavano le ali come se fossero impazienti di strappare gli occhi
alle disgraziate gazzelle.

Un urlo selvaggio, partito da mille bocche, salutò la comparsa degli
sposi:

_Uran!... Uran!..._

Era quel grido formidabile dei cavalieri turchestani, che tante volte
aveva fatto impallidire i poveri abitanti della steppa; un grido
che somigliava all'urrah leggendario dei cosacchi, urlo di guerra ed
insieme di entusiasmo.

Da una specie di capannuccia costruita in mezzo alle alte erbe, quattro
graziose gazzelle, catturate vive alcuni giorni innanzi, si erano
buttate a corsa disperata attraverso la steppa; e tutta quella turba di
cavalieri, preceduta dai fidanzati, da Abei, dal _beg_ e da Tabriz, si
era slanciata innanzi come una tromba furiosa, devastatrice, aizzando i
cavalli e lanciando il terribile grido di guerra.

Era un uragano che passava attraverso alla steppa, peggio ancora,
una meteora fra un fracasso assordante, un mugolìo feroce di veltri
galoppanti sui fianchi dei cavalieri, con le lingue penzolanti e le
code al vento.




CAPITOLO IX.

Il colpo di testa delle Aquile.


I turchestani non hanno, al pari dei signori e dei feudatari europei,
rinunciato alla loro passione per la caccia col falco, perchè gli
sconvolgimenti che hanno recato tanti danni nel medio evo, li hanno
lasciati perfettamente tranquilli nelle loro steppe.

Essi non contano nella loro istoria un Carlo V, che diede in feudo ai
cavalieri di S. Giovanni l'isola di Malta, purchè gli passassero ogni
anno un falcone bianco bene ammaestrato; nella loro religione non hanno
avuto sacerdoti che si dedicassero come da noi, all'allevamento di
quei rapaci volatili, tanto da trascurare le loro pratiche religiose;
non hanno avuto di quei baroni inglesi che reclamavano il diritto di
collocare i loro falchi sopra gli altari, mentre si celebravano le
sacre funzione; non un Francesco I che aveva un falconiere maggiore,
capo di quindici nobili e di cinquanta servi, incaricati della cure e
dall'addestramento dei suoi trecento volatili; nè un Lodovico II che
castigava colla pena di morte chiunque rubasse un falco, e con un anno
ed un giorno di carcere chi sottraesse un solo uovo da un nido.

Tuttavia tutti i ricchi turchestani, specialmente i _beg_, i _khan_ e
lo _sciàh_ di Persia, hanno una passione estrema pei falchi cacciatori,
senza raggiungere le stranezze dei nostri antichi feudatari.

Nell'ammaestramento usano però i medesimi sistemi e adoperano, al par
dei nostri antenati, il falcone di passo, eccettuato l'astore, che fa
eccezione alla regola e che quantunque nidifichi sul posto si abitua
facilmente.

Catturato il volatile, che deve essere sempre un adulto e non già un
piccino, per qualche tempo lo lasciano tranquillo su un pezzo di legno
piantato nel suolo, non troppo alto, offrendo di quando in quando
qualche piccolo uccello ucciso di fresco o qualche pezzo di montone
ancora sanguinante. Sono però così diffidenti e così selvaggi, che per
uno o due giorni disdegnano il cibo; ma la fame, quella tremenda fame
che doma le tigri ed i leoni, li vince e non esitano più.

Quello è il primo passo. Il falco che comincia a conoscere il suo
fornitore, si lascia facilmente collocare sul pugno del falconiere, il
quale lo obbliga a restarvi per un certo tempo.

Ordinariamente, quegli uccelli rapaci si arrendono con molta fatica
e cercano di gettarsi a terra; ma essendo legati, a poco a poco si
abituano, specialmente se si ha cura di privarli del sonno e di
trattenerli il più che sia possibile, di notte, alla luce di una
lampada. Il falco non tarda allora a riconoscere l'uomo che lo cura e
che gli dà da mangiare, anche se lo tiene sul pugno. È sempre questione
di appetito.

Solo allora gli si permette di fare qualche volata trattenendolo
dapprima con una correggia non più lunga di mezzo metro, costringendolo
però a ritornare sul pugno del falconiere.

Ciò ottenuto si sostituisce una funicella di trenta o quaranta e anche
più passi ed incomincia il secondo ammaestramento: ossia di partire al
fischio e di ritornare al medesimo segnale.

Fino dalle prime lezioni però i turcomanni e anche i persiani, hanno
cura soprattutto di abituare i loro falchi alle grida dei cacciatori;
ai nitriti dei cavalli ed ai latrati dei cani, onde non si spaventino
al momento della caccia e, caso strano, vi si prestano facilmente.

Quando i falchi conoscono ormai il loro falconiere e rispondono alla
sua chiamata, tornando sollecitamente sul suo pugno, comincia il
secondo periodo d'educazione, ossia di insegnare loro di cacciare al
vivo come si dice.

Da principio i falconieri legano per le zampe qualche uccello, che sia
piuttosto grosso, poi lo lasciano in libertà, tenendo però sempre il
filo in mano ed invitano il falco ad inseguirlo. Questi non si fa quasi
mai ripetere l'ordine, parte come un fulmine, raggiunge e ghermisce
la preda; bisogna lasciargliela divorare girandogli però intorno e
gridando e fischiando onde si abitui a non aver paura e lasciarsi
prendere assieme alla vittima.

Un mese ordinariamente di quell'esercizio quotidiano, basta per
addestrarlo perfettamente alla caccia libera.

Allora il falco è pronto a tutto: ad inseguire e prendere i volatili,
a cacciare le lepri e anche a misurarsi colle velocissime gazzelle,
alle quali strappa gli occhi, tenendole quasi ferme fino all'arrivo dei
cavalieri.

La cavalcata, preceduta sempre da Abei che era un falconiere emerito,
con Hossein che le cavalcava a fianco, continuava la sua corsa furiosa
attraverso la steppa. La bella Talmà si reggeva molto bene in sella,
essendo tutte le donne turchestane abilissime cavallerizze ed anche
instancabili.

Col suo lungo velo svolazzante, la sua tiara scintillante, il viso
animato dal piacere della corsa, gli occhi vivissimi, era davvero bella
e si poteva facilmente comprendere come avesse profondamente colpito il
cuore di Hossein e forse di qualche altro ancora.

Le gazzelle, spaventate dalle grida dei cavalieri, dal rombo assordante
di tutte quelle centinaia di cavalli lanciati a corsa sfrenata e dai
latrati furibondi dei veltri, fuggivano disperatamente, balzando come
palle di gomma al di sopra delle alte erbe.

Le povere bestie facevano sforzi prodigiosi per mantenere la distanza
e vi riuscivano, almeno pel momento, quantunque i magri e agilissimi
veltri avessero già sorpassati i cavalli.

— _Uran!... Uran!..._ — urlavano sempre ferocemente i cavalieri,
sferzando le loro cavalcature. Era una carica furibonda che passava
sopra la steppa e che faceva volare le erbe falciate dai robusti
zoccoli di tutti quei cavalli.

— Attenti! — disse a un certo punto Abei che dirigeva sempre la caccia.
— A te, Talmà!... Lancialo! —

La fanciulla staccò la catenella d'argento, che tratteneva il volatile
e alzò il pugno che era coperto da un grosso guanto, mentre Abei
lanciava un fischio.

Il rapace uccello allargò le ali, sbattendole tre o quattro volte, poi
spiccò la volata, innalzandosi.

Avanti gli altri! — gridò Abei, mentre liberava il suo.

Quello di Hossein partì come un fulmine, quasi in linea retta, seguito
subito da quello di Abei.

I tre volatili muovevano velocissimi addosso alle povere gazzelle, che
sembravano smarrite. Anche quello di Talmà era ridisceso e volava in
linea quasi retta tenendosi a dieci o dodici metri dal suolo.

D'un tratto i tre rapaci piombarono, con un accordo perfetto, fra le
corna delle povere bestie, fermandole quasi di colpo e facendole cadere
sulle ginocchia.

— Bravi, miei piccini! — gridò Abei entusiasmato.

Le povere bestie si dibattevano disperatamente, mandando lamenti
dolorosi, i falchi divoravano loro ferocemente gli occhi.

I veltri arrivavano in gruppo serrato, colle lingue penzolanti,
precedendo di duecento passi i cavalieri, latrando spaventosamente.

In un lampo furono addosso alle gazzelle, le quali scomparvero alla
lettera sotto quella massa di carne.

Abei, Hossein e Talmà, con un ultimo slancio furono però sopra alle
feroci bestie, che già lavoravano di denti sulle carni dei poveri
animali e con urla e frustate le costrinsero a lasciare le prede.

Era però troppo tardi per salvarle. Giacevano l'una presso l'altra,
strangolate, dilaniate, sanguinanti.

Hossein, che era disceso di sella, tagliò un piede alla più grossa e lo
porse galantemente a Talmà, dicendole:

— Alla regina della caccia. —

Poi rimontò a cavallo, gridando:

— Il banchetto aspetta i nostri ospiti. —

I falchi, ad un fischio di Abei, erano tornati docilmente, riprendendo
i loro posti, sui pugni inguantati.

La cavalcata si era riordinata attorno ai fidanzati, mandando
grida formidabili, poi si era nuovamente sciolta, formando gruppi
pittoreschi, i quali non tardarono a slanciarsi ventre a terra in
direzione della casa di Talmà.

S'avventavano, poi tornavano indietro, facendo fare ai cavalli dei
fulminei volteggi, s'incrociavano come se fossero lì lì per impegnare
una lotta spaventosa.

Era la _fantasia_ turcomanna, meno bella forse di quella dei barberi
dell'Africa settentrionale, ma più impetuosa.

I _kangiarri_ scintillavano in aria, le pistole ed i lunghi moschetti
tuonavano, dando l'illusione d'un vero combattimento fra due corpi di
cavalleria nemica, mentre echeggiava l'urlo di guerra di quei terribili
nomadi: _Uran!... Uran!..._

E così, sempre volteggiando attorno ai fidanzati ed al vecchio _beg_,
urlando e sparando, il corteo ritornò dinanzi alla casa di Talmà,
dove i cuochi lavoravano e si agitavano dinanzi alle immense caldaie
borbottanti e fumanti.

Ognuno smonta e i cavalli vengono legati a gruppi di dieci o quindici
intorno alle pertiche, piantate appositamente; poi tutti prendono
d'assalto le tavole che si piegano sotto una moltitudine di tondi e di
vasi d'argilla.

Agnelli cucinati interi, vengono portati su grandi lastre di rame
e fatti subito a pezzi e subito divorati, mentre veri torrenti di
_khoumis_ inebbriante e fiumi di latte di cammella scorrono.

Tutti vanno a gara per dimostrare la potenza dei loro ventricoli. È
carne gratuita quella e simili baldorie non succedono di frequente e ne
approfittano.

Il _beg_ è ricchissimo, la bella Talmà ha mandrie numerose di cammelli
e di montoni, possono quindi pagarsi il lusso di sfamare almeno una
volta i poveri nomadi della steppa, che tribolano trecento giorni
dell'anno su trecentosessantacinque.

Mentre tutte quelle possenti mascelle triturano carne ed ossa, con un
crescendo spaventevole e le pentole e le caldaie si vuotano a vista
d'occhio, una banda di suonatori passa attraverso le immense tavole,
allietando gli orecchi coi dolcissimi suoni delle _guzle_.

Alla testa di quei suonatori, sbucati chi sa da dove, vi è il
_mestvires_. Il briccone che ha già mangiato e bevuto copiosamente ad
una tavola appartata, sembra allegro e dardeggia di quando in quando
uno sguardo ardente sulla bella Talmà, che è seduta a fianco d'Hossein,
sotto una specie di padiglione di stoffa rossa e gialla, adorno di
nastri molticolori, che il vento fa svolazzare capricciosamente.

Suona e canta nel medesimo tempo, guidando la sua piccola truppa,
formata da una diecina di brutti figuri barbuti, che hanno più
l'aspetto di briganti che di cantastorie.

Mancava un'ora al tramonto, quando Talmà, Hossein ed il _beg_ si
alzarono rientrando in casa.

Era il segnale della fine del banchetto e della celebrazione del
matrimonio. Abei era rimasto seduto alla tavola: di fronte a lui si era
fermato il _mestvires_, fingendo di accordare la sua _guzla_.

Il nipote del _beg_ ed il bandito si scambiarono un lungo sguardo, poi
un rapido cenno, quindi il secondo s'allontanò velocemente, intanto
che i suoi compagni, approfittando della confusione che regnava, si
sbandavano scomparendo fra le alte erbe della steppa.

I convitati, vuotata un'ultima tazza di _khumis_, si erano affrettati
a raggiungere i loro cavalli dovendo scortare gli sposi e si erano
disposti su due lunghissime file, una a destra e l'altra a sinistra
della porta principale della casa.

Tutto d'un tratto un grido altissimo s'alzò, perdendosi lontano lontano
nella steppa sconfinata:

— Viva gli sposi! —

Talmà era ricomparsa sulla bianca cavalla, sotto un nuovo velo di seta
trapunto in oro che copriva quasi tutta la parte posteriore del suo
bellissimo animale.

Teneva fra le braccia un agnellino dalla lana candidissima, ucciso
pochi momenti prima e adorno di nastri di seta a varie tinte.

Si fermò un momento a guardare i cavalieri, poi lanciò la sua cavalla
a corsa sfrenata attraverso la steppa, tenendosi ben stretto al seno
l'agnellino.

Pochi momenti dopo Hossein usciva a sua volta, montando il suo
splendido cavallo e si lanciava sulle tracce della fidanzata, seguito
dal _beg_, da suo cugino e da Tabriz, gridando con voce stentorea:

— Amici, aiutatemi a raggiungerla!... La mia stella fuggel...

— Eccoci! — urlarono in coro i cavalieri, snudando i _kangiarri_, —
_Uran!... Uran!..._ —

Non era che una commedia, poichè Talmà non aveva nessuna voglia di
fuggire al suo valoroso fidanzato: ma così doveva fare, poichè nelle
cerimonie nuziali si deve sempre simulare il rapimento della fidanzata.

Il ratto della sposa figura sempre presso tutte le tribù turcomanne e
anche afgane e belucistane.

I Sarti si limitano a dare la caccia alla sposa e strapparle l'agnello
che porta con sè.

Presso altre tribù turaniche invece, s'impegnano delle vere lotte per
strappare la sposa dalla sua tenda.

Il giorno fissato pel matrimonio il fidanzato, seguito dai suoi più
fedeli amici armati come se dovessero andare alla guerra, si presenta
dinanzi alla tenda della fidanzata intimando imperiosamente ai genitori
di lei di consegnargli la sua futura sposa, se non vogliono provare la
buona tempra delle sue armi.

La giovine si trova già seduta nel mezzo della tenda, colle sue più
belle vesti, circondata dalle sue amiche e dai suoi parenti.

La prima risposta è un rifiuto netto, ma il fidanzato, spalleggiato
dagli amici entra a forza e ripete la domanda. Seguono discussioni
animate, poi da una parte e dall'altra vengono alle mani; talvolta
scorre perfino del sangue, però il fidanzato finisce sempre per vincere
ed a portarsi via la fidanzata, malgrado la resistenza che essa finge
di opporre.

I suoi amici la gettano su un tappeto, che quattro robusti garzoni
sorreggono e fuggono, protetti dai cavalieri, i quali hanno non poco
da fare a difendersi dai colpi di pietra e dai pugni di terra, che
scagliano dietro a loro le amiche ed i parenti della sposa.

E tutto non finisce sempre lì pel povero innamorato, perchè presso
alcune tribù, dopo pochi giorni di luna di miele, la sposa deve fingere
una nuova fuga, rifugiandosi presso i suoi parenti più prossimi, dove
si ferma talvolta perfino un anno, mentre il marito prende parte ad
arrischiate scorrerie, per poter accumulare tanto da riscattare la
moglie, quando non rimane fra i morti sul campo di battaglia.

La bella Talmà, che, come abbiamo detto, cavalcava superbamente,
faceva galoppare la sua bianca cavalla, allontanandosi nella steppa e
aizzandola colla voce e colla frusta dal manico cortissimo.

Rideva forte e di quando in quando si volgeva a guardare l'immensa
turba dei cavalieri che galoppava sfrenatamente sulle sue tracce,
urlando e sparando, preceduta da Hossein, dal _beg_ e da Abei.

La giovine aveva già percorsi tre o quattro chilometri, avanzandosi
sempre nella pianura, quando la sua cavalla fece uno scarto improvviso,
poi stramazzò pesantemente fra le erbe, sbalzandola di sella.

Talmà mandò un grido, poi rimase distesa, mezza svenuta.

Quasi nel medesimo istante dieci o dodici uomini, guidati da Hadgi, il
luogotenente del _mestvires_, sorsero fra le erbe altissime, gettandosi
su di lei.

— I cavalli! — gridò il luogotenente, afferrando la fanciulla. —
Presto!... —

I banditi mandarono alcuni fischi stridenti e dodici cavalli, di forme
vigorose, sorsero come per incanto fra le erbe, dove fino allora erano
rimasti coricati e nascosti.

Hadgi si slanciò verso il più vicino, tenendo tra le braccia Talmà che
non era ancora tornata in sè, ed aiutato da uno dei suoi uomini, salì
in arcione, gridando:

— Via!... Lasciate la corda! —

I banditi erano partiti ventre a terra dietro al luogotenente, mentre
urla terribili s'alzavano fra i cavalieri del _beg_:

— Ferma!... Ferma! —

Alcuni spari rintronarono senza colpire i rapitori, i quali erano ormai
troppo lontani.

Hossein, pallido, smarrito, cacciò gli sproni nel ventre del suo
persiano, facendogli fare dei balzi immensi.

— Talmà!... Mia Talmà! — urlava con angoscia. — Miserabili!...
Fermatevi o vi uccido tutti! —

I cinque o seicento cavalieri si erano messi in caccia, sferzando
rabbiosamente i loro cavalli, i quali ormai stanchi dalla fantasia
fatta prima del banchetto, non potevano competere con quelli freschi e
ben riposati dei banditi.

D'improvviso, i cavalli di Hossein, del vecchio _beg_, di Abei e
di Tabriz, che erano giunti nel medesimo luogo ove Talmà era stata
sbalzata di sella, a loro volta stramazzarono, scaraventando a destra
ed a sinistra i loro cavalieri.

Gli altri, che giungevano in gruppo serrato, non fecero in tempo a
frenarsi e andarono a catafascio fra una confusione indicibile.

Per alcuni minuti fu un dibattersi spaventevole di uomini e di cavalli,
fra urla, bestemmie e nitriti: gli animali, spaventati, appena in
piedi si davano a una corsa disperata attraverso la steppa, fuggendo
in diverse direzioni; i cavalieri, sagrando, si alzavano, tastandosi le
costole ammaccate.

Parecchi perdevano sangue dal naso, altri zoppicavano, avendo ricevuto
dai cavalli dei calci poderosi. Grida ed imprecazioni s'incrociavano:

— Canaglie!...

— Banditi!...

— Ci hanno giuocati!...

— Hanno tese delle corde sotto le erbe!...

— Furfanti!...

— E scappano!...

— Diamo loro la caccia!...

— A cavallo! — tuonò in quel momento una voce.

Era Hossein. Il bravo giovine, quantunque fosse stato scaraventato a
dieci passi dal suo cavallo, non aveva riportata alcuna ferita essendo
le erbe, in quel luogo, altissime e anche foltissime.

Venti o trenta uomini, quasi tutti Sarti, quindi fedelissimi, che
avevano potuto trattenere a tempo i loro cavalli, avevano risposto
prontamente all'appello.

— Eccoci, signore!...

— Diamo addosso a quei banditi! — gridò Hossein, che pareva impazzito.
— Su, in sella, avanti senza tregua!...

La mia Talmà!... Bisogna che li uccida tutti!... A me, Tabriz! —

Il gigante era già in piedi; ma appena montato in sella il suo persiano
gli era caduto sotto, mandando un nitrito doloroso.

— Signore, non posso! — esclamò con terrore. — Il mio povero animale si
è spezzato le gambe anteriori.

— A me, zio!... A me, Abei! — gridò Hossein. — Distruggiamo quei
miserabili! —

Il _beg_ aveva fatto un gesto disperato. Il suo cavallo al pari di
quello di Tabriz si era rotte le gambe nella caduta.

— Avanti, nipoti! — gridò poi.

I venticinque o trenta cavalieri si slanciarono dietro Hossein, urlando
ferocemente: — Ammazza!... Ammazza!. —

Ma le _Aquile della steppa_ erano troppo lontane, per avere qualche
speranza di raggiungerle.

Approfittando di quel colpo maestro, dovuto a parecchie funi tese
abilmente un po' al di sotto delle cime delle erbe, i banditi avevano
ormai guadagnato più d'un chilometro e filavano, a corsa sfrenata,
attraverso la steppa infinita, risalendo verso il settentrione.

— Abei, — disse il _beg_, vedendo che non era ancora salito in arcione,
— che cosa fai? —

Il giovine stava per rispondere, quando alcune scariche risuonarono in
lontananza.

— Padre; — disse Abei, — assalgono i Sarti!... Andiamo a dare una
lezione a quelle canaglie, così mio cugino non avrà nemici alle spalle.
Sbarazziamogli la via.

— Un doppio attacco, — mormorò il _beg_, mentre i suoi occhi
avvampavano d'ira. — Ah!.. È troppo!... Bisognerà sterminare quei
banditi!... Tabriz, un cavallo!... —




CAPITOLO X.

Hossein alla riscossa.


I Sarti ed i loro compagni avevano finito per riprendere una parte
dei loro cavalli, i quali, dopo una galoppata sfrenata attraverso
la pianura, passato il panico, erano tornati in buon numero verso i
loro padroni, sicchè non fu difficile a Tabriz di sceglierne due e di
condurli dinanzi al _beg_.

— Padrone, che cosa vuoi fare? — chiese il gigante. — I banditi sono
ormai lontani. E questi animali sono troppo stanchi.

D'altronde hanno alle calcagna Hossein e anche Abei.

— È partito anche Abei?...

— Sì, padrone. Eccolo laggiù che galoppa con un gruppo di Sarti.

— Accorriamo! — gridò il beg, balzando in sella. — Andiamo a difendere
le vostre famiglie, Sarti, e ricordatevi che non si deve accordare
quartiere alle _Aquile della steppa_. —

Due centinaia di cavalieri avevano risposto all'appello e si erano
stretti intorno al vecchio ed a Tabriz.

Gli altri correvano ancora dietro ai loro animali, poichè tutti non
erano ancora tornati e non pochi erano rimasti sul luogo, trovandosi
nell'impossibilità di seguire il _beg_, essendosi le loro cavalcature
storpiate.

— Avanti! — tuonò Giah Aghà. — Cerchiamo di prendere una terribile
rivincita. —

La truppa si era messa in corsa, preparando i moschettoni e le pistole.
Non si dirigeva verso la casa di Talmà, non scorgendosi da quelle parti
alcun cavaliere, bensì verso il villaggio, udendosi in quella direzione
ancora qualche sparo.

— Padrone, — disse Tabriz, che cavalcava a fianco del _beg_, — riescirà
Hossein a raggiungere quei miserabili? —

Il vecchio fece un gesto disperato:

— Non mi aspettavo una simile sorpresa! Povero Hossein, povero ragazzo,
impazzirà!... Per conto di chi hanno agito quei ladri?.... Vi è qui
sotto un mistero che non riesco a dilucidare.

— No, padrone, le _Aquile_ non hanno rapita Talmà per tenersela loro.
Qualche Khan, o qualche Emiro deve entrarci nella partita.

— È quello che sospetto anch'io — rispose il _beg_, con un sospiro. —
Ma per quanto corrano quei banditi, noi sapremo ritrovarli, prima che
lascino la steppa. Ah!...

— Cos'hai padrone?

— Hai ben guardato i rapitori?

— Mi è stato impossibile. Sono stato scaraventato a terra così
malamente, che quando mi sono rialzato i banditi erano già lontani.

— Sai chi ho veduto fra di loro?

— Non lo saprei padrone.

— Alcuni di quei suonatori che accompagnavano il _mestvires_.

— Impossibile!...

— Li ho perfettamente riconosciuti

— Dunque quel cane d'un cantastorie è un alleato delle _Aquile!_
forse una loro spia! — esclamò il gigante, digrignando i denti. — Lo
accopperò con un pugno!... Bisogna ritrovarlo a qualunque costo.

— È per questo che torno più che in fretta, — disse il_ beg_.

— Io l'ho veduto nel momento in cui ci preparavamo a lasciare la casa
di Talmà, avviarsi verso il villaggio dei Sarti.

— Preghi Allah di non farsi trovare!...

— Mentre io pregherò di lasciarcelo catturare, — rispose il _beg_. — Se
lo trovo non uscirà vivo dalle mie mani. Gli ho riserbato un supplizio
che gli farà maledire il giorno in cui è venuto al mondo!... —

La banda, che si era aumentata d'un altro manipolo di cavalieri, passò
al galoppo dinanzi alla casa di Talmà, che era guardata da una dozzina
di servi armati e proseguì la corsa velocissima verso il villaggio, che
si distingueva vagamente in lontananza, illuminato dagli ultimi raggi
del sole tramontante.

Le detonazioni erano cessate ed una grande calma, rotta solo dal
galoppo precipitato dei cavalieri, regnava sulla landa sterminata.

Tutti aguzzavano gli sguardi, tormentando i grilletti dei loro fucili,
impazienti di far pagare alle _Aquile_ il loro infame tradimento; ma
nessun cavaliere appariva sulla distesa verdeggiante.

I banditi, dopo d'aver fatto una dimostrazione ostile contro il
villaggio, dovevano essersi dispersi. Ciò d'altronde non sorprendeva
nessuno, essendo abitudine dei banditi della steppa di dividere le
loro forze, per fare due attacchi simultanei, in modo da confondere e
disorganizzare gli assaliti.

Bastarono tre quarti d'ora ai cavalieri del _beg_ per attraversare la
distanza che separava la casa di Talmà dal villaggio dei Sarti.

I vecchi, rimasti a difesa delle donne e dei fanciulli, erano schierati
dinanzi alle prime case e sulle terrazze, coi loro bravi moschettoni in
mano ed i _kangiarri_ ed i _jatagan_ alla cintura.

Quantunque non più giovani, erano ancora formidabili guerrieri, capaci
di difendere lungamente le loro case.

— Le _Aquile?_ — chiese il _beg_, appena fu in mezzo a loro, mentre
Tabriz lo aiutava a scendere da cavallo.

— Scomparse, signore, — rispose un vecchio dalla lunga barba bianca,
che si era improvvisato conduttore dei suoi compagni. — Non hanno fatto
che alcune scariche, poi si sono allontanate verso il settentrione.

Sembra che non avessero alcuna intenzione di assalire il villaggio.

— Conosci il _mestvires?_

— Il narra-istorie che suona la _guzla?_

— Sì, — rispose il _beg_.

— Mezz'ora fa era ancora qui e scommetterei che si trova in qualche
casa.

— Non è partito colle _Aquile?_

— No, _beg_, di questo ne sono certo.

— L'avevi mai veduto, prima che si spargesse la voce del matrimonio di
mio nipote con Talmà?

— Mai, signore.

— Non sai da dove sia venuto?

— Sarà caduto dall'Afganistan, dal Belucistan o dalla Persia.

— Hai udito, Tabriz? — chiese il _beg_.

— Sì, padrone, — rispose il gigante. — Bisogna prenderlo vivo o morto.

— Morto!... Vivo, Tabriz: egli sa certo molte cose e deve
parlare. —

Poi, volgendosi verso i cavalieri che gli stavano d'intorno, aggiunse:

— Circondate il villaggio voi e, se il _mestvires_ cerca di fuggire,
prendetelo, ma vivo, mi avete udito, vivo lo voglio! —

I due o trecento cavalieri, che scortavano il vecchio _beg_, si
dispersero colla rapidità del lampo, formando intorno al villaggio
un cerchio immenso, essendosi disposti ad una notevole distanza l'uno
dall'altro.

Era impossibile che un uomo, per quanto agile e risoluto, avesse potuto
guadagnare la steppa inosservato, senza cadere sotto i colpi dei Sarti
e degli amici loro, accorsi a prendere parte alle feste matrimoniali di
Hossein e della bella Talmà.

Prese quelle disposizioni, il _beg_, seguito da una cinquantina
d'uomini, fra vecchi e giovani era entrato nelle strette viuzze del
villaggio, risoluto a scovare il birbaccione. I lettori sanno il
resto e conoscono l'orrendo supplizio del gesso, fattogli subire
dall'implacabile _beg_

                             . . . . . . .

Subito dopo la morte del _mestvires_, il _beg_, seguito da Tabriz e
da Abei, si era diretto verso una delle migliori case del villaggio,
che gli abitanti avevano messo a sua disposizione e che, quantunque in
piccolo, rassomigliava un po' a quella di Talmà, avendo una terrazza,
una galleria che le girava d'intorno e cortili chiusi.

Doveva essere la casa di qualche signore della borgata, poichè,
oltre le cose accennate, aveva sul dinanzi un peristilio sorretto
da colonnette di legno, l'_aivane_, sotto il quale i Sarti usano
mangiare e riposarsi durante le giornate caldissime; all'indietro il
_migmankama_, ossia l'appartamento destinato alle donne, con profonde
nicchie destinate a contenere i cofani e gli arnesi dell'economia
domestica.

Il _beg_, che sembrava di pessimo umore, era passato nella sala
centrale, tutta crivellata di buchi, aperti nello spessore dei muri
e con una specie di pozzo nel mezzo, pochissimo profondo, ove i Sarti
usano deporre gli oggetti d'uso giornaliero, ossia il vaso che serve
per preparare il the, la grossa brocca che adoperano per le abluzioni,
che usano fare al mattino ed alla sera, qualche libro onde l'ospite, se
è letterato, cosa piuttosto rara nella steppa, possa passare qualche
ora ed il piatto di rame, finamente cesellato, su cui si servono il
caffè, i pasticcini dolci, le pipe ecc. alle persone che vanno a fargli
visita.

Il _beg_ si era lasciato cadere su un tappeto di feltro, prendendosi
la testa fra le mani, mentre Tabriz bestemmiava a mezza voce ed Abei
giuocava distrattamente coi bottoni della sua ricchissima giacca di
seta bianca, come se nessuna preoccupazione grave lo tormentasse.
Pareva che la disgrazia toccata al cugino non lo avesse troppo scosso e
tanto meno la morte del povero _mestvires_.

Tabriz, vedendo che l'oscurità cominciava ad invadere la stanza, accese
una candela di sego piantata su ad un pezzo di legno appeso alla vôlta,
sprigionando un fumo densissimo e nauseabondo.

Già il Sarto è molto economo in fatto di luce. Se è un benestante, fa
uso di candele di sego, se è un povero lavoratore, adopera un semplice
stoppino di cotone immerso in un pessimo olio, che dà più fumo che luce
o semplicemente fa uso di un bracere che colloca su una tavola. È bensì
vero che non ama vegliare molto e che alle nove si corica.

— Padrone, — disse Tabriz, che tendeva gli orecchi, — non sono ancora
di ritorno? Che li abbiano raggiunti? —

Il _beg_, per la seconda volta, aveva fatto un gesto di scoraggiamento.

— Non è possibile, — rispose poi, con un lungo sospiro. — Li vedremo
giungere a mani vuote.

— Che cosa faremo? Che il _mestvires_ abbia detto proprio il vero?

In tal caso la persona che ha fatto rapire Talmà si troverebbe a
Samarcanda. E chi sarà l'Emiro che ha udito a decantare la bellezza
della fanciulla? —

Il _beg_ era rimasto muto: pareva che la robusta fibra di quel vecchio
si fosse tutta d'un colpo infranta.

Tabriz, non ricevendo risposta si volse verso Abei, che stava sdraiato
su un tappeto guardando distrattamente la fiamma della candela che il
venticello notturno, ingolfandosi attraverso le strette feritoie che
servivano da finestra, alzava ed abbassava.

— Che cosa ne dici tu, signore? — gli chiese.

— Che sarebbe necessario andare a Samarcanda, — rispose il giovane con
un sottile sorriso. — Il momento veramente non sarebbe troppo buono,
perchè quella città è ora occupata da stranieri.

— Da chi? — chiese il _beg_ scuotendosi.

— Dai russi, padre — rispose il giovine.

— Chi te lo ha detto?

— Un turcomanno, che stamani è venuto qui ad assistere alle feste.
Si dice che il governatore russo del Turchestan prepari anzi una
spedizione per punire severamente le tribù dei Bechs, che si sono
ribellate all'Emiro di Bukara. —

In quel momento un galoppo fragoroso, che si propagò rapidamente
attraverso le strette viuzze della borgata, fece balzare vivamente in
piedi il _beg_ e Tabriz.

— Ritornano! — esclamarono entrambi.

Abei era diventato un po' pallido ed una improvvisa ansietà si era
dipinta sul suo viso.

— Sono essi, padrone! — grido Tabriz, correndo verso la porta. — La
riconducessero almeno! —

Anche Abei si era rialzato e, per non tradire la sua emozione, si era
abbassato sulla fronte il ricco turbante, tirandosi innanzi le due
larghe fasce multicolori che gli pendevano sulle spalle.

Il galoppo era cessato, ma giù nella via si udivano numerose persone
a vociare. Domande e risposte s'incrociavano fra i cavalieri e gli
abitanti usciti tutti nelle vie e sulle terrazze.

Tabriz aveva appena aperta la porta, quando Hossein comparve, coperto
di polvere ed il viso disfatto da un dolore così intenso, che Abei fu
costretto, a volgere altrove gli occhi.

Il vecchio _beg_ gli mosse incontro, stringendoselo al petto.

— Nulla, è vero? — chiese.

— Fuggiti, padre, portando con loro la mia felicità, — singhiozzò il
giovane. — I miserabili!... che cosa aveva fatto loro Talmà?... Ah
padre!... Mi pare che il mio cuore se ne vada a pezzi!...

— Noi sapremo ritrovarla, Hossein.

— Ma forse non più viva, — disse il giovane con un rauco singhiozzo. —
Ho sete di sangue, padre!... Bisogna che uccida!...

— Le uccideremo queste maledette _Aquile_, te lo prometto, Hossein,
dovessi consumare tutta la mia fortuna.

Intanto sappiamo dove i rapitori si dirigono e questo è già molto.

— Sì, a Kitab.

— No, t'inganni, a Samarcanda, — disse il _beg_.

— Chi te lo ha detto? — gridò il giovane.

— Il _mestvires_, che io ho fatto morire fra le strette del gesso poche
ore or sono; quel miserabile era la spia delle _Aquile_.

— Quel miserabile ti ha ingannato, padre.

— Ma no, — disse Abei, che si era fatto innanzi e che pareva in preda
ad una vera costernazione. — L'ha confessato prima di morire, cugino.

— Ha mentito! — gridò Hossein. — È a Kitab, che hanno condotto o che
stanno conducendo Talmà.

— Chi te lo ha detto? — chiese il _beg_, stupito.

— Uno di quei banditi che ferii dapprima con un colpo di fucile e che
poi, quando mi ebbe confessato dove portavano Talmà, uccisi con un
colpo di _kangiarro_.

— Chi avrà detto il vero? Quello od il _mestvires_.

— Il _mestvires_, io credo — disse Abei.

— No, il bandito, — disse invece Hossein. — Era tanto spaventato
vedendomi sopra di lui coll'arma alzata, che non credo possa aver
mentito in quel momento. È a Kitab che noi troveremo Talmà, il mio
cuore me lo dice.

— Tabriz, — disse il _beg_, dopo un breve silenzio. — Tu sei stato in
quella città?

— Sì, padrone, — rispose il gigante. — Mia madre era una Shagrissiab,
parente del Beg Djurà bey.

— Sicchè hai delle conoscenze in Kitab.

— Degli amici, padrone.

— Quanto tempo ti occorre per arruolare cinquanta uomini? Tra gli
ospiti qui venuti e che appartengono per la maggior parte a tribù
bellicose, potrai trovare facilmente degli uomini decisi a tutto. La
mia borsa è aperta: spendi liberamente.

— Fra un'ora saranno qui. Ho veduto non pochi Ghirghisi e Shagrissiabs
fra di loro e quella gente, per pochi tomani, giuoca la pelle, senza
guardarsi indietro.

— Va': non bisogna perder tempo.

— Padre! — esclamò Hossein, mentre Tabriz usciva frettolosamente.

— All'alba partirai con Abei, — disse il _beg_. — Forse giungerai
a Kitab, contemporaneamente alle _Aquile_ e potrai impedire a quei
miserabili di consegnare Talmà a colui che le ha incaricate di rapirla.

Bisogna far presto. Da un momento all'altro i russi possono giungere.

— I russi!... — ripetè Hossein.

— Sì, muovono verso i Shagrissiabs, Tabriz lo ha saputo, e quei dannati
moscoviti non tarderanno ad assediare la città.

Tu devi giungere colà prima di loro. Abei ti aiuterà nella tua
impresa. —

Il giovane pallido, che si teneva nell'angolo meno illuminato della
stanza, aveva fatto una brutta smorfia.

— Hai capito, Abei? — disse il _beg_, stupito di non ricevere risposta.
— Spero che non avrai paura di attraversare la steppa con tuo cugino.

— Un simile viaggio coi russi in campagna, non sarà facile, padre, —
rispose Abei.

Un lampo terribile avvampò negli occhi del vecchio _beg_.

— E che? — gridò con voce tuonante. — Avresti tu paura? Saresti un
figlio degenere di tuo padre? Egli morì in battaglia di fronte al
nemico e cadde da eroe.

— Sono pronto a morire per la felicità di mio cugino, padre, — disse
Abei frettolosamente. — Tu sai che io lo amo come mio fratello e che
non ho paura dei banditi della steppa.

— Perdonami, sai se io sono violento, — disse il _beg_. — È il mio
carattere.

— Fra me e te, Abei, faremo tremare le _Aquile_ — disse Hossein. — E
se è vero che _Beg Djura bey_ ha fatto rapire da loro la mia Talmà, noi
frugheremo le sue viscere colle punte dei nostri _kangiarri_.

— Sì, cugino, — rispose Abei. — Talmà ricadrà nelle tue mani.

— Andate a riposarvi onde essere pronti per domani mattina, — disse il
_beg_. — Ho bisogno di essere solo.

— È impossibile che io possa dormire, — disse Hossein, prendendosi il
capo fra le mani, con un gesto disperato.

— Triste notte di nozze!... Mi avessero almeno ucciso le _Aquile_!

— E la vendetta?... Un uomo della steppa non muore invendicato, — disse
il _beg_ con voce sorda. — Uscite, l'uomo deve essere forte prima della
battaglia. —

Poi, avvicinandosi a Hossein che pareva facesse degli sforzi prodigiosi
per frenare le lagrime, aggiunse con voce raddolcita, ponendogli le
mani sulle spalle:

— Giuro su Allah, che chiunque possa essere l'uomo che ha fatto rapire
Talmà, e che ha infranta la tua felicità, proverà il filo del mio
_kangiarro_. Giah Aghà non ha mai mancato ai suoi giuramenti e ne avrai
la prova. —

Abei, udendo quelle parole, era diventato livido, poi il suo sguardo
obliquo s'era fissato, con terribile intensità, su suo cugino.

— Andate, — disse il _beg_. — Ecco Tabriz che ritorna. —

I due giovani erano appena usciti, quando il gigantesco turcomanno
comparve.

— È fatto, padrone — disse.

— I cavalieri?

— Arruolati: venti tomani, a spedizione finita.

— Chi sono?

— Quasi tutti Shagrissiabs e Sarti.

— Solidi?

— Gente rotta alla guerra. —

Il _beg_ stette un momento pensieroso, poi, accostandosi lentamente al
gigante e battendogli famigliarmente su una spalla, gli chiese:

— Che cosa ne pensi tu di Abei?

— Perchè mi fai codesta domanda, padrone? — chiese il gigante con
profonda sorpresa.

— Credi tu che ami veramente Hossein?

— Tu!... Padrone!...

— Veglierai su Abei, — disse il _beg_ con voce imperiosa.

— Su tuo nipote?...

— Egli non mi pare franco, Tabriz! È un po' di tempo che io lo osservo
e che noto in lui delle continue esitazioni.

Egli è geloso di Hossein, geloso della sua lealtà, del suo coraggio,
della sua bellezza, e forse d'altro ancora.

— Padrone!...

— All'alba: lo hai detto agli arruolati?

— Sì, saranno qui tutti, dinanzi alla porta.

— Tu conosci _Sagadska_.

— Il capo degli Illiati?

— Sì.

— Egli potrà darti forse delle informazioni preziose. Di là devono
passare le _Aquile_, se è vero che si recano a Kitab.

— Vedrò quel capo.

— Va' a coricarti: è già tardi.

— Sì, padrone.

— E veglia su Hossein e bada ad Abei.

— Te lo prometto.

— Va'! —




CAPITOLO XI.

Il campo degli Illiati.


Cominciava ad albeggiare sulla steppa. Gli uccelli s'alzavano fra le
erbe e volteggiavano allegramente, trillando, sfuggendo velocissimi
agli assalti fulminei dei falchi e degli sparvieri che piombavano, ad
ali chiuse, dalle alte regioni dell'aria.

Cinquanta uomini, armati di lunghissimi fucili, di pistole e di
_kangiarri_, con immensi turbanti e lunghe zimarre di color bruno e
montati su piccoli cavalli villosi, si erano fermati dinanzi alla porta
della casa occupata dal _beg_, allineandosi su quattro file.

Erano tutti uomini di statura piuttosto bassa, tarchiati, con spalle
larghissime e lunghe barbe ispide e rossicce, i nasi arcuati come
becchi di pappagalli, la pelle terrea e gli occhi da uccelli da preda.

Molti erano Sarti, sudditi di Talmà; i più però appartenevano alle
tribù nomadi dei Shagrissiabs, pastori e banditi ad un tempo, venuti
dal Khanato di Bukara, attirati dal desiderio di divertirsi alle spalle
dei ricchi sposi e di mostrare la loro bravura nelle corse dei cavalli,
essendo i migliori cavalieri della steppa turanica.

Gente di fegato ad ogni modo, pronta a qualsiasi sbaraglio per un po'
di _tomani_, una moneta troppo preziosa in quelle pianure, dove l'oro è
così raro.

Il _beg_, Hossein, Abei e Tabriz, svegliati dal fracasso prodotto dai
cavalli, erano prontamente discesi sulla via, passando rapidamente in
rassegna la truppa.

— Credo, Hossein, — disse il _beg_, — che con questi uomini potrai
giungere senza troppi fastidi a Kitab, anche se è vero che i Russi
marcino attraverso la steppa. Cerca di evitarli però e di non lasciarti
cogliere entro le mura della città a menochè...

— Continua, padre.

— _Beg Djura bey_ non ti restituisca o ti faccia restituire Talmà. In
tal caso ti lascio libertà di dare addosso a quegli odiati moscoviti.

— Va bene, padre.

— In sella, figliuol mio, e non dimenticarti che io aspetto il tuo
ritorno con angoscia. —

Gli mise una mano sul capo e lo congedò, dicendogli:

— Hai la mia benedizione; Allah l'ha concessa alle mie mani. —

Hossein, Abei e Tabriz salirono sui cavalli, e la truppa partì al
trotto, fra i saluti delle donne affollate sulle terrazze e gli spari
dei Sarti, dirigendosi verso oriente, trovandosi Kitab nel Kanato
dell'Emiro di Bukara.

Dieci minuti dopo, i cinquantatrè cavalieri galoppavano già sulla
steppa, premurosi d'attraversare l'Amu-Darja che è, si può dire,
l'unico fiume che attraversa quelle sterminate pianure e che serve di
frontiera alle tribù turcomanne indipendenti.

Fin dove giungevano gli sguardi non si scorgevano che erbe ed erbe.

Nella steppa gli abitanti sono piuttosto rari e non s'incontrano che là
dove scorre qualche fiumiciattolo o dove si trova qualche stagno, non
essendovi nelle altre parti acqua sufficiente per abbeverare i cammelli
ed i montoni, i quali formano l'unica ricchezza delle tribù turaniche.

Distese immense che potrebbero nutrire mandrie sterminate, non contano
nemmeno dieci famiglie nomadi, mentre vi potrebbero vivere comodamente
centomila persone, perchè quel suolo è tutt'altro che ingrato.

L'acqua non manca nel sottosuolo: basterebbe costruire dei pozzi
artesiani e quelle lande, oggi inutili, potrebbero diventare il granaio
dell'Asia.

La truppa procedeva su una lunga linea, ad un trotto moderato, con
Tabriz e Hossein alla testa. Abei invece, che pareva non amasse troppo
la vicinanza del cugino, dopo i fatti avvenuti, era passato in coda,
col protesto di impedire che qualche cavaliere disertasse.

Hossein, in ventiquattro ore, pareva che fosse invecchiato d'un paio
d'anni. Non era più il giovane ardente di prima, che cavalcava con
una maestria da far invidia ai più famosi cavalieri della steppa, con
quell'aria marziale che faceva tremare i banditi più audaci e che li
metteva in fuga colla sua sola presenza.

Una cupa disperazione s'era impadronita di lui, accasciandolo
completamente.

— Mio povero signore! — disse Tabriz, che l'osservava con profondo
dolore. — Si direbbe che tu disperi del tuo destino.

— La luce rosea che mi irradiava fino a poche ore or sono, io non
la scorgo più, mio buon Tabriz, — rispose il giovine, soffocando un
singhiozzo. — Mi sembra che una notte eterna mi avvolga.

— Hai torto, signore. Alla tua età non si dispera mai.

— L'amavo troppo.

— E anche Talmà t'ama.

— Come potrà resistere, povera fanciulla, lontana da me? La
costringeranno a dimenticarmi.

— Fra quattro giorni noi saremo a Kitab, signore, e tue zio è un
_beg_ troppo noto, perchè il _Beg Djura bey_ si rifiuti di renderti
giustizia.

— E se fosse stato lui a farla rapire?

— L'affare sarebbe ben diverso allora; tuttavia io non credo che il
_Beg_ abbia ora tempo per occuparsi di Talmà, se è vero che i russi
marciano già verso il khanato.

— Potessi sapere chi è il miserabile che me l'ha rapita!

— Lo scoveremo, non dubitare, padrone.

Sagadska conosce tutti i banditi della steppa e può dare qualche
preziosa informazione sulla direzione presa dalle _Aquile_.

Egli tiene molti uomini sulle rive dell'Amu-Darja per la raccolta delle
rose e quelli ci diranno se i rapitori l'hanno attraversato.

Padrone, non disperiamo e cerchiamo invece di guadagnare via. —

I cavalli mantenevano un galoppo abbastanza rapido, senza aver bisogno
di essere eccitati: era d'altronde la loro andatura ordinaria, che
potevano continuare per moltissime ore, senza nulla chiedere ai loro
padroni prima del tramonto.

A mezzodì la banda fece una breve fermata sulla rive d'uno stagno,
ombreggiate da quattro o cinque di quegli enormi platani turchestani,
che hanno sovente una circonferenza di settanta piedi ed il cui legname
duro e venato, più bello e superiore di quello dei nostri noci, serve a
fabbricare bellissimi mobili.

Un paio d'ore dopo la truppa riprendeva le mosse, avanzandosi sempre
più nel cuore della steppa. I cavalli, ben riposati e ben pasciuti,
galoppavano con maggior slancio del mattino.

Tabriz, che conosceva la steppa a menadito, avendo vissuto molti
anni al di qua ed al di là dell'Amu-Darja, conduceva ora la carovana
orizzontandosi col sole, non avendo i turcomanni alcuna conoscenza
della bussola, istrumento che forse non hanno mai veduto, e che
d'altronde non è affatto necessario a quei nomadi, avendo l'istinto
dell'orientazione al pari dei piccioni viaggiatori.

La regione, a poco a poco cominciava a diventare meno deserta. In
lontananza, qualche gruppo di tende appariva; tende di forma conica,
di feltro nero, perdute in mezzo alle erbe dove bande di cammelli e
di montoni pascolavano in gran numero; poi su certi tratti sabbiosi
qualche moschea screpolata, col suo minareto sottile, di colore bianco,
spiccava fra tutto quel mare di verzura, indicando il luogo ove, chissà
quante centinaia d'anni prima, una borgata e fors'anche una città
popolosa era esistita.

Quelle rovine sono frequenti in certe parti della steppa, dove i
vicini persiani hanno lasciato tante tracce della loro antichissima
colonizzazione. Forse quello era il vero paese della terra sacra dei
magi di Zoroastro, del Zend-Avesta, il paese dove Saadi e Hfar hanno
poetato ed amato e dove Leilah ha sorriso.

Verso il tramonto, Tabriz, che già da qualche ora osservava
attentamente il paese, come se cercasse qualche traccia, indicò a
Hossein un gruppo di tende di colore oscuro, che sorgeva in una specie
di oasi, dove crescevano rigogliose piante di melagrano, dalle frutta
grossissime e assai stimate, _outon bokhàra_ che producono susine
eccellenti d'inverosimile grossezza, cotogni dal tronco enorme e
ciliegi altissimi.

— Il campo dell'Emiro degli Illiati, — disse poi volgendosi verso
Hossein, che l'interrogava cogli sguardi.

— È là che abita quel Sagasdka di cui tu mi hai parlato?

— Sì, signore.

— È un amico di mio zio?

— Un tempo hanno combattuto insieme contro i bukari ed i belucistani,
— rispose Tabriz. — Se le _Aquile della steppa_ sono passate attraverso
il suo territorio, ce lo dirà subito.

— A quest'ora non si rammenterà più nemmeno il nome di Giah Aghà, —
disse Abei, che aveva ripreso il suo posto in testa alla colonna. — Si
dimenticano facilmente gli amici, nella steppa.

— Al contrario, signore, — rispose Tabriz, un po' piccato. —
Si ricordano forse più che altrove, avendone sovente bisogno per far
fronte ai ladroni della pianura od ai soldati degli Emiri.

— Vedrai che non si degnerà nemmeno di riceverci nel suo accampamento e
che ci tratterà come pezzenti sospetti.

Hanno ben altro da fare questi Illiati, che d'occuparsi delle _Aquile_
e dei nostri affari.

— Sarà come tu dici, signore, — rispose Tabriz, — io però obbedirò alle
istruzioni datemi da tuo zio.

— Mio zio crede troppo nelle amicizie, — rispose Abei, con tono ironico.

Tabriz lo guardò con una certa sorpresa, aggrottando leggermente la
fronte.

Hossein, assorto nella sua tristezza, sembrava che non avesse udito
nulla, anche perchè si era spinto più innanzi degli altri, frettoloso
di giungere al campo degli Illiati.

— Tuo zio, signore, — riprese il gigante un po' irato, — ha sempre
saputo scegliere i suoi amici ed io, che sono più vecchio di te ne so
qualche cosa. —

Nell'accampamento degli Illiati si era manifestato in quel frattempo un
vivissimo movimento. La numerosa truppa dei cavalieri di Hossein, bene
armati, doveva aver messo in apprensione quei nomadi, i quali avevano
probabilmente fatto più volte conoscenza coi banditi della steppa della
fame, ghirghisi, bukari e shagrissiabs.

I cammelli ed i montoni, che pascolavano a centinaia e centinaia per
la pianura, venivano spinti a precipizio verso i recinti costruiti nei
dintorni dell'accampamento, intanto che gruppi di uomini balzavano in
sella dei loro cavalli, disponendosi sotto le piante, per tenersi al
riparo dietro i grossi tronchi.

Gli Illiati sono tribù assolutamente nomadi che si distaccano un po'
dai turchestani vivendo esclusivamente sotto tende e cambiando luogo
secondo le stagioni ed i bisogni dell'immenso loro gregge, che forma la
loro principale ricchezza.

Al principio della primavera scendono dalle montagne, che attraversano
la parte meridionale del Khanato di Bukara e la Persia, e si espandono
per la steppa turanica formando vasti accampamenti, del resto
semplicissimi, posti di preferenza intorno ad uno stagno o sulle rive
d'un torrente e riparati dal vento, temendo molto le cortine di sabbia.

I loro usi e le loro abitudini differiscono da quelle degli altri
turchestani, alla cui razza d'altronde non sembra veramente che
appartengano e richiamano al pensiero gli antichi tempi dei pastori
patriarcali.

Gli uomini, che hanno tipo tartaro, più che turcomanno, sono tutti
bellissimi, di alta statura e ben conformati; le donne godono fama di
essere le più graziose della steppa.

Tabriz, che conosceva l'indole diffidente di quei nomadi, fece fermare
la truppa e s'avanzò in compagnia d'Hossein, verso i giardini che
circondavano l'accampamento, tenendo l'archibugio colle bocca volta
verso terra:

— Dite al vostro _Emiro_ che i nipoti del _beg_ Giah Aghà chiedono
ospitalità, — gridò, appena fu a portata di voce. — Sagadska non si
rifiuterà di riceverli. —

Fra gli Illiati vi fu uno scambio di parole, poi un vecchio che aveva
una lunga barba bianca e che mancava d'un occhio, si fece innanzi e,
mentre i suoi uomini disarmavano, rispose:

— Che i nipoti del mio amico entrino nel campo: sono sotto la
protezione delle leggi dell'ospitalità. —

La truppa, non avendo ormai più nulla da temere dopo quelle parole,
s'avanzò sotto gli alberi, mettendo piede a terra e levando le briglie
e le selle ai cavalli, mentre Tabriz ed i nipoti del beg entravano
sotto una vasta tenda, sulla cui soglia li attendeva il capo della
tribù, circondato da una mezza dozzina di ragazzine.

— Siete miei ospiti, — disse, invitandoli a farsi innanzi.

— Sei tu Sagadska? — chiese Tabriz.

— Io sono l'amico del _beg_ Giah Aghà, — rispose l'illiato. — Che i
suoi nipoti si siedano al mio fianco.

— Grazie della tua ospitalità, — gli rispose Hossein. — Noi siamo qui
venuti perchè abbiamo bisogno da te di consigli e d'informazioni.

— Dopo la cena tu avrai quello che vorrai, — rispose l'illiato.

— Lascia ora che io compia i miei doveri d'ospitalità e non
preoccuparti della tua scorta: avrà viveri e tende per riposarsi al
coperto. —

Sotto la grande cupola di feltro era già stata stesa, su un vasto
tappeto persiano, una tovaglia, su cui due giovani pastori avevano
collocato parecchi tondi d'argento, lusso che solo un capo tribù poteva
permettersi.

— Accomodatevi, — disse Sagadska. — Siete giunti in un buon momento,
festeggiando oggi il dodicesimo anno della mia ultima figlia.

I servi erano tornati portando vasi e tondi carichi di cibi e di
manicaretti che esalavano profumi appetitosi e che deposero dinanzi
agli ospiti.

Tutti i popoli della steppa, quando hanno i mezzi sufficienti e ricorre
qualche circostanza straordinaria, amano mangiare bene e la loro cucina
non è così ordinaria come si potrebbe credere in individui che vivono
all'aria aperta e sempre in pericolo, quantunque stupide prescrizioni
del Corano la circoscrivano, vietando il maiale, la lepre anche e molti
crostacei, perchè ritenuti impuri.

Il loro piatto forte è sempre però il montone che si arrostisce a pezzi
con burro e grasso od intero se è giovane, dopo d'averlo ben imbottito
di mandorle, di datteri, d'uva secca, di bacche e di rose, di pimento
e di spezie diverse; il secondo è il _pilat_, composto di riso bollito,
con pezzi pure di montone. Amano però molto anche i pasticci, che sanno
preparare non meno bene dei persiani e anche la carne bollita, che
condiscono con varie salse assai appetitose.

I cuochi del capo avevano fatto quella sera veri prodigi, servendo un
gran numero di piatti, ai quali avevano tenuto dietro vasi pieni di
magnifiche melogranate, grossissime, dolcissime e senza il granello
interno, cotogni profumatissimi e poponi pesanti trenta o quaranta
libbre, acquosi, dolci, e colla polpa rossa, bianca, gialla o
verdognola.

Servito il caffè, il capo fece portare quattro bellissime pipe, per
metà ripiene d'acqua profumata con essenza di rosa e la ciotola carica
di quel fortissimo tabacco chiamato _tumbak_, che è così pregiato da
tutti i popoli turanici.

— Ora ti ascolto, — disse Sagadska, quando le pipe cominciarono a
funzionare, rivolgendosi a Hossein che aveva appena toccato cibo. —
Leggo nei tuoi occhi una profonda tristezza, che sarebbe incompatibile
colla tua età.

Quale disgrazia può aver colpito i nipoti del mio vecchio amico Giah
Aghà?

— Mi hanno rapito ieri la fidanzata, nel momento in cui stavo per
impalmarla.

— Chi? — gridò il vecchio.

— Le _Aquile della steppa_ — aggiunse Tabriz, — e siamo venuti a
chiederti se i tuoi uomini le hanno vedute. —

Il vecchio battè le mani chiamando ad alta voce:

— Mursa Rabat! —

Un giovane pastore, che indossava una corta zimarra di panno grossolano
con i bordi gialli e maniche larghissime e alti stivali di pelle rossa,
era subito entrato.

— Narra ai miei ospiti chi hai incontrato stamane.

— Un grosso numero di cavalieri che mi parvero ghirghisi e usbeki,
— rispose il giovane. — E alla loro testa vi era un uomo di forme
tarchiate che teneva fra le braccia una fanciulla...

— Talmà! — esclamò Hossein.

Il giovane guardò il nipote del _beg_ come per chiedergli di chi
volesse parlare, poi, ad un cenno del suo capo, proseguì:

— La fanciulla indossava un costume da sposa ed aveva sul capo la tiara
di metallo.

— Era lei! — gridarono ad una voce Tabriz e Hossein, mentre Abei si
mordeva le labbra.

— La tua fidanzata? — chiese l'Emiro degli Illiati.

— Sì, la mia Talmà, — rispose Hossein, facendo un gesto disperato.

— Calmati signore, — disse Tabriz, e ascoltiamo quest'uomo. Dove si
dirigevano quei cavalieri?

— Verso levante, — rispose Mursa Rabat.

— Verso il fiume dunque?

— Sì, mio signore.

— Si dibatteva la fanciulla?

— Non mi parve.

— Viva lo era però.

— Sì, la vidi alzare un braccio, come per minacciare il cavaliere che
la portava.

— A che ora li hai veduti?

— Verso mezzodì.

— Galoppavano forte?

— No, filavano a piccolo trotto e mi parve che le loro cavalcature
fossero molto stanche, perchè alcune rimanevano sovente indietro.

— Ed erano molti? — chiese Hossein.

— Un centocinquanta per lo meno, — rispose il giovine illiato.

— Come possono essere diventati così numerosi? Quelli che mi hanno
rapito Talmà non erano più d'una dozzina.

— La cosa è facile a spiegarsi, — disse Tabriz. — Si saranno riuniti a
quelli che hanno fatto una dimostrazione armata contro il villaggio.

— Non sarà il numero che ci tratterrà dall'inseguirli, Tabriz, — disse
il nipote del _beg_, con accento feroce.

— Sai dove vanno? — chiese Sagadska.

— A Kitab, — rispose Hossein.

— Che cosa vanno a fare colà? Ignorano dunque che i russi hanno
lasciato Samarcanda in buon numero, con cannoni e falconetti, per
calmare le idee bellicose di Djura e del bey di Schar?

— È dunque vero? — chiesero ad una voce Hossein ed Abei.

— Sì, miei cari ospiti; una forte colonna di moscoviti, comandata dal
colonello Miklalosvky, con molta fanteria ed alcune sotnie di cosacchi,
muove verso le due città, coll'ordine di prenderle d'assalto e di
restituirle, domate, all'Emiro di Bukara. Tutti ne parlano nella steppa
orientale e le informazioni che ho ricevute devono essere esatte.

— Allora noi non abbiamo tempo da perdere, signor Hossein, — disse
Tabriz.

— Sì, se volete entrare in città prima che i russi la cingano
d'assedio, — disse l'illiato. — Sono stanchi i vostri cavalli?

— Galoppano da stamane.

— Ne ho trecento intorno al campo, — proseguì il capo. — Scegliete i
migliori e partite senza indugio o giungerete troppo tardi.

Per conto di chi è stata rapita la fanciulla?

— Del _Beg Djura_, sospettiamo, — disse Hossein.

Sagadska scosse il capo.

— Uhm! — fece poi. — Lui ed il bey di Schar hanno troppe faccende che
pesano sulle loro spalle per ora. No, sarà per qualche altro, tuttavia
non vi sarà difficile ritrovare la ragazza. Kitab è poco popolosa e
Schar lo è meno ancora.

Volete un consiglio da amico?

— Parla, — disse Hossein.

— Rivolgetevi direttamente a _Beg Djura_, ditegli che sono io che vi
mando e che se le sue cose andranno male, troverà sempre un rifugio fra
le tribù degli Illiati.

Partite, amici e varcate al più presto l'Amu-Darja al guado d'Ispas, là
dove i miei uomini raccolgono le rose.

Può darsi che da loro abbiate qualche notizia dei rapitori.

Venite a scegliere i cavalli: sono di buona razza e correranno meglio
di quelli delle Aquile. —




CAPITOLO XII.

Il Traditore.


Era mezzanotte quando la truppa, montata su cavalli freschi, quasi
tutti di razza persiana, lasciavano l'accampamento avviandosi verso
l'Amu-Darja.

La notizia ormai pienamente confermata che un corpo russo scendeva da
Samarcanda per cinger d'assedio Kitab, li spingeva ad affrettarsi,
non avendo alcun desiderio di venire di buona o di cattiva voglia
coinvolti in quella campagna, quantunque tutti, da veri turchestani,
nutrissero un odio profondo contro quegli insaziabili conquistatori,
che allungavano le loro poderose zampe d'orsi su tutta l'Asia centrale.

Sapevano per pratica come finivano sempre quelle guerriglie ed a quali
orrori si esponevano i disgraziati insorti contro lo strapotente e
barbaro nemico.

Non fu che allo spuntare del giorno, dopo una corsa furiosa,
velocissima, che la truppa giunse senza aver fatto cattivi incontri
sulla via dell'Amu-Darja, nei pressi del guado conosciuto sotto il nome
di Ispas.

L'Amu, che i turchestani chiamano anche Djicon, è il più grosso dei tre
fiumi che solcano l'immensa steppa e che vanno ad ingrossare le acque
del mar d'Aral.

Nasce da una delle più alte vette del Bolor, nel Pamir e scorre
dapprima sotto il nome di Pani, svolgendosi attraverso regioni
fertilissime, percorre tutta la steppa turanica, non ricevendo che
pochi fiumiciattoli e, come abbiamo detto, va a scaricarsi nell'Aral
dove forma un vastissimo estuario.

In quasi tutto il suo percorso le alte piante, che nella steppa non
possono svilupparsi per la siccità che regna durante i mesi caldi,
coprono le sue rive, producendo uno strano contrasto colle eterne
erbe che per centinaia e centinaia di chilometri si susseguono
ininterrottamente, con una monotonia desolante.

Platani di dimensioni colossali, querce, cedri, ginepri e micgasia,
che lanciano il loro bellissimo stelo a cinque o sei metri, crescono a
profusione, ma le piante che soprattutto interessano gli abitanti delle
rive sono i rosai, i quali coprono in certi punti delle estensioni
vastissime, raggiungendo sovente un'altezza di quindici piedi.

Come si sa, tutti i popoli orientali fanno un consumo enorme di acqua
di rose. Si profumano le vesti e le barbe, bagnano, anzi inzuppano
addirittura i fazzoletti delle persone che vanno a visitarli, ne
mettono nell'acqua delle loro pipe e perfino nei loro pasticci dolci,
sicchè dove quegli splendidi e profumati fiori allignano, vi è una
ricchezza non indifferente da raccogliere.

Il luogo ove i cavalieri erano giunti, era una di quelli dove appunto i
gentili fiori crescevano a profusione.

Sotto i faggi, le betulle ed i platani, che coprivano la riva del
fiume, enormi rosai si ergevano, tutti coperti di fiori bianchi,
carnicini, gialli, rossi, scarlatti, i quali esalavano profumi
inebbrianti che i cavalieri aspiravano avidamente, essendo quello per
modo di dire, il loro profumo nazionale.

— Se qui ci sono tante rose, troveremo ben presto anche i raccoglitori
del capo degli Illiati, — disse Tabriz, fermando il suo cavallo.

— Aspettiamo che le tenebre si diradino ed intanto andiamo a vedere se
il guado si trova veramente qui. —

Mentre la scorta scendeva di sella, per concedere ai cavalli un po' di
libertà ed un po' di riposo, ben meritato d'altronde dopo quella lunga
galoppata, Tabriz, Hossein ed Abei si spinsero verso il fiume, passando
sotto giganteschi platani che spandevano al di sotto delle loro fitte
fronde, costantemente inumidite dalle acque, una deliziosa frescura.

L'Amu-Darja scorreva dolcemente, gorgogliando fra gli ammassi di
giunchi che avevano ormai ingombrato buona parte del suo letto,
formando qua e là minuscoli isolotti, sopra i quali volteggiavano
numerose coppie di uccelli acquatici.

In quel luogo il fiume non era più largo di cento cinquanta metri e le
sue acque, assai trasparenti, non avevano che qualche metro e mezzo di
profondità, almeno fino ad un certo tratto dalla riva.

— Sì, è questo il guado, — disse Tabriz.

— L'hai indovinato, signore, — rispose in quel momento una voce che
usciva da una grande macchia di rosai, accavallati confusamente gli
uni sopra gli altri in modo da formare un colossale e meraviglioso
cespuglio.

Tabriz si era subito voltato.

Un uomo, piuttosto vecchio, era sgusciato fra quell'ammasso di rose,
tenendo in mano un cesto di vimini, di forma allungata, pieno già di
fiori.

— Sei un illiato di Sagadska? — gli chiese il gigante.

— Sì, signore.

— Ci manda qui il tuo capo, che ci diede ospitalità ieri sera, per
chiederti se hai visto passare dei cavalieri.

— Io ho dormito come un orso questa notte, — rispose il raccoglitore
di rose, — ma te lo potranno dire i distillatori che non hanno spenti i
fuochi ieri sera.

Vuoi seguirmi? Non sono che a pochi passi, dietro a quel macchione di
platani: guarda, si scorge il fumo trapelare attraverso le foglie.

— Guidaci e avrai una manata di _pouls_[7].

— Vieni, signore, — rispose l'illiato, tutto lieto di ricevere una
mancia.

Attraverso le fronde di quei giganteschi alberi, i tre cavalieri
cominciavano infatti a scorgere colonne di fumo e bagliori prodotti da
grandi fuochi brucianti sotto i lambicchi.

Ben presto giunsero in mezzo ad una spianata, dove una dozzina
d'uomini, semi-nudi, anneriti dal fumo, madidi di sudore, con lunghe
barbe ispide, s'affaccendavano intorno a sette od otto falò, sopra i
quali bollivano immense caldaie di rame, piene di rose.

I distillatori turchestani e persiani, lavorano sul luogo ove le
rose vengono raccolte, onde i fiori conservino tutto il loro profumo.
Usano lambicchi affatto primitivi e caldaie della capacità di cento a
centoventi litri.

I fiori, appena portati dai raccoglitori, vengono messi
nell'apparecchio distillatore, nella quantità di nove a dieci
chilogrammi, ai quali aggiungono in media cinque o sei volte il loro
peso d'acqua.

Con questo sistema distillano non già l'essenza, bensì l'acqua di rose,
la quale poi, per riuscire perfetta, ha bisogno di una nuova operazione
o meglio d'una seconda distillazione.

Dopo la seconda bollitura, si vedono apparire piccoli globuli oleosi
d'una tinta giallo-pallida. Il liquido rimasto si pone entro bottiglie
dal collo lunghissimo, i globuli i quali costituiscono l'essenza e che
si radunano alla superficie del recipiente, vengono raccolti mediante
speciali cucchiai perforati.

Uno spazio di quaranta are, coperto di rosai, può dare durante le
stagioni favorevoli, da mille ottocento a duemila chilogrammi di fiori,
e di quegli spazi ve ne sono di più ampii sulle rive dell'Amu-Darja, —
dai quali i distillatori possono trarre e con poca fatica da seicento a
settecento cinquanta grammi di essenza.

Considerato che ogni grammo si paga, sia nel Turchestan che in Persia,
circa una lira, si può facilmente comprendere quanto quell'industria
sia produttiva, specialmente per uomini che assai di rado trovano il
modo di guadagnare denaro nelle loro steppe.

Il capo dei distillatori vedendo apparire i tre cavalieri, guidati
dal raccoglitore di rose, lasciò le caldaie, mosse loro incontro e li
salutò cortesemente con un:

— Allah vi sia propizio! —

Informato su ciò che desideravano, l'illiato rispose subito:

— Dei cavalieri!... Dei banditi volete dire?... Quelli che sono passati
ieri sera, dopo il tramonto, non erano persone oneste.

— Dopo il tramonto, hai detto? — chiese Hossein.

— Sì, hanno guadato il fiume alla luce delle stelle.

— Quanti erano?

— Un centinaio e mezzo per lo meno.

— Vi era una fanciulla con loro?

— Sì, cavalcava una giumenta ed era avvolta in un velo bianco.

— Non era fra le braccia di un uomo grosso e tarchiato?

— No!...

— Però ho veduto anche quello e teneva la giumenta per le briglie.

— Piangeva la fanciulla?

— Non ho avuto tempo di osservarla. I cavalieri hanno attraversato
frettolosamente l'Amu-Darja, scomparendo sotto gli alberi dell'opposta
riva.

— Si sono accampati colà? — chiese Tabriz.

— Non te lo potrei dire, mio signore.

— Erano stanchi i loro cavalli?

— Mi parvero sfiniti.

— Padrone, — disse Tabriz, volgendosi verso Hossein, — partiamo senza
indugio e guadiamo il fiume. Se i nostri animali non cadono, giungeremo
a Kitab contemporaneamente alle Aquile.

— Vorrei raggiungerle prima e sterminarle tutte, — soggiunse il
giovane, con impeto.

— Tu dimentichi, cugino, che essi sono in centocinquanta e tutti
certamente coraggiosi, — osservò Abei, che tormentava nervosamente
i suoi piccoli baffi, irsuti. — Ti hanno dato una prova lampante
nell'assalto alla casa di Talmà.

— Fossero anche trecento, nessuno mi tratterrebbe di assalirli.

— Ben detto, signore, — disse Tabriz. — Piomberemo addosso a quei
predoni, come la notte che i lupi ci scortavano. —

I cinquanta uomini in un baleno furono in arcione, scesero la riva,
preceduti da Tabriz ed entrarono nel fiume le cui acque, come abbiamo
detto, in quel luogo erano piuttosto basse.

La traversata dell'Amu-Darja fu compiuta senza incidenti, non essendovi
nei corsi d'acqua del Turchestan nè coccodrilli, nè gaviali, come in
quelli della non lontana India.

La truppa si trovava sul territorio del Khan di Bukara, lo stato più
vasto della Tartaria Indipendente. Indipendente di parola, non di
fatto, perchè anche su quella immensa regione che comprende varii
Kanati, l'avida zampa dell'orso moscovita vi si è appoggiata.

Gli antichi scrittori arabi hanno chiamato quel territorio un paradiso
terrestre e lo sarebbe forse, essendo fertilizzato dall'Amu-Darja e
dai suoi affluenti, se non fosse abitato da un popolo nomade, dato al
ladroneccio più sfacciato, stanziato solo nell'inverno nelle città e
nei villaggi ed errante colle sue gregge nelle vaste pianure, durante
le altre stagioni.

Samarkanda, che è la città più importante, ha avuto un passato
splendido, essendo stata scelta come capitale dal famoso conquistatore
asiatico Timur-Lent, meglio conosciuto sotto il nome di Tamerlano.
Aveva allora una popolazione numerosissima ed era così potente da
poter mettere in campo da sola ben sessantamila cavalieri ed i suoi
trafficanti si spingevano fino alla Grande Tartaria Chinese, nel cuore
del grande continente asiatico.

Oggidì, quantunque estenda ancora i suoi sobborghi nella meravigliosa
valle del Sogd, quantunque abbia la sua accademia di scienze, traffichi
ancora animatamente e abbia molte fabbriche, ove si tesse la seta più
stimata dell'Asia, ha molto perduto del suo antico splendore al pari
di Bukara, ove risiede per la maggior parte dell'anno il potentissimo e
anche barbarissimo Khan, e che fu centro di uomini dotti e celebri non
solo per l'Oriente, ma anche per l'Europa: vi fu il famoso Ebu-Sino, da
noi chiamato Avicenna.

Era il momento, per la banda condotta dai due nipoti del _beg_ e da
Tabriz, di stare molto in guardia, perchè tutto il kanato, specialmente
verso il fiume, è percorso incessantemente da orde di Usbechi e da
Ghirghisi.

Tabriz, appena messo piede sulla riva opposta dell'Amu-Darja, fece fare
alla truppa una seconda fermata, poi accompagnato dal solo Hossein,
fece una galoppata sotto le altissime e frequenti piante, risalendo
verso il settentrione.

— Che cosa cerchi, Tabriz? — chiese Hossein, vedendolo guardare
attentamente la terra.

— Le tracce dei banditi, — rispose il gigante. — Per di qua devono ben
essere passati e sarei ben lieto di trovarle. —

Continuarono ad avanzarsi sotto i platani e le betulle, che coprivano
la riva, finchè un grido di trionfo sfuggi a Tabriz.

— Eccole!... —

Sul suolo, che era umidissimo in quel luogo, si scorgevano nettamente
numerose impronte lasciate dagli zoccoli d'un grosso numero di cavalli.

Tabriz balzò a terra per meglio osservarle, quando Hossein lo vide
rialzarsi prontamente e staccare il lungo archibugio che pendeva dalla
sella del suo cavallo.

— Cos'hai, Tabriz? — chiese il giovine.

Il gigante invece di rispondere, gli fece segno colla mano di
star zitto, poi armò il fucile appoggiando il calcio alla spalla
è puntandolo verso un folto cespuglio che circondava la base d'un
enorme platano. Hossein, temendo giustamente un improvviso attacco,
trovandosi, come abbiamo detto, in un territorio frequentato dai
banditi delle steppe, si era affrettato ad imitarlo.

— Che cos'hai veduto o udito dunque? — chiese il giovane impazientito,
non vedendo comparire nessuno.

Un gemito che uscì dal mezzo del cespuglio fu la risposta.

— Vi è qualche ferito là dentro, — disse finalmente Tabriz. — Hai
udito, signore?

— Sì. —

Tabriz s'avvicinò cautamente al platano e colla canna dell'archibugio
mosse le fronde dei cespugli, dicendo:

— Mostra il tuo viso, amico noi non siamo briganti. —

I rami subito si mossero ed un uomo piuttosto attempato, quasi
interamente nudo, non avendo indosso che una camicia brandellata,
comparve.

— Risparmiate la vita ai un povero uomo, — disse. — Allah ha proibito
di uccidersi fra correligionari.

— Chi sei? — Chiese il gigante, abbassando il fucile.

— Un usbeko di Kitab.

— Che cosa fai costì così nudo?

— Sono stato assalito da una banda di briganti, derubato dei miei
montoni che aveva qui condotti a pascolare, bastonato e per sopra
mercato anche spogliato delle mie vesti.

— Quando?

— Ieri sera.

— Erano _Aquile della steppa_?

— Può darsi.

— Avevano una fanciulla con loro?

— Non l'ho veduta.

— Quanti erano quei briganti?

— Una ventina.

— Non ve n'erano altri nel bosco?

— Sì, mi pare d'aver udito dei cavalli a nitrire al di là degli alberi.
Signore non lasciarmi qui solo, così nudo e senz'armi. Vi sono dei lupi
e delle pantere fra queste macchie. —

Tabriz interrogò Hossein collo sguardo.

— Potrà servirci da guida, — rispose il giovane.

— Sali dietro di me, — disse il gigante all'usbeko. — Vedremo di darti
qualche cosa per coprirti.

— Io sarò il tuo schiavo, — rispose il disgraziato, con voce gemente. —
Oramai ho tutto perduto.

— Ti vendicheremo, disse Tabriz. — Stiamo cercando appunto le
_Aquile_. —

Salì in sella e dietro di lui montò l'usbeko, profondendosi in lunghi
ringraziamenti.

Quando tornarono verso il guado, i Sarti ed i Shagrissiabs erano ancora
in sella, pronti a riprendere la corsa.

Tabriz privò qualcuno della giacca, un altro d'una coperta, onde
coprire l'usbeko, e mentre Hossein informava Abei dell'accaduto, si
rimisero in cammino al piccolo trotto, dietro le tracce lasciate dalle
_Aquile_.

Attraversata la zona che aveva un'estensione di poche centinaia di
metri, la truppa ritrovò la steppa.

Quantunque il Khanato di Bukara sia infinitamente più fertile del
Turchestan occidentale, non è privo di steppe, le quali si stendono per
centinaia di miglia. Anche là si manifesta quel singolare fenomeno che
si osserva nei territori dei Cosacchi e dei Curdi del mar Caspio.

Alla base delle montagne, le foreste cessano bruscamente per non
ritrovarle che lungo le rive dei fiumi ed il suolo calcareo scompare
per cedere il posto alla terra nerastra della steppa, sulla quale
spuntano e crescono benissimo erbe e cereali, quando un po' d'acqua li
favorisce.

Tutti coloro che hanno percorso quelle pianure immense, si sono chiesti
la soluzione di quello strano problema: perchè la steppa col suo
manto di terra fertile, tanto più ricca, inquantochè non è mai stata
coltivata, quindi ancora vergine, non produce alcuna pianta da fusto?
I venti ardenti e troppo gelati che soffiano impetuosissimi su quelle
sconfinate pianure, s'oppongono forse alla vegetazione arborescente?

Forse la spiegazione dello strano fenomeno lo si deve al fatto, più
probabilmente, che lo strato di terra fertile non è più profondo
di trenta o quaranta centimetri e che si basa su un fondo d'argilla
compatta, impenetrabile alle radici delle piante.

Di passo in passo che la truppa s'allontanava dall'Amu-Darja,
cominciavano ad apparire, specialmente inoltrandosi sempre più nel
territorio bukarino, accampamenti intorno agli stagni.

Gruppi di tende nere, di forma conica, si mostravano di quando in
quando, poi lunghe carovane di cammelli e torme immense di montoni,
dalla coda grossissima, scortati da cavalieri armati e dall'aspetto
poco rassicurante.

Erano per lo più usbechi e turchi, padri questi degli Osmani che hanno
conquistata l'Asia Minore, l'Arabia e la Turchia europea, uomini fieri
e bellicosi, che sono sempre in armi contro i ghirghisi ed i bukari.

Tutte quelle carovane si dirigevano verso la frontiera occidentale, con
una certa fretta che colpì Tabriz.

— Si direbbe che fuggano dinanzi a qualche pericolo, — disse il
brav'uomo a Hossein. — Vediamo di che cosa si tratta. —

Spinse il cavallo verso un gruppo di turchi che scortavano un centinaio
di cammelli e che guardavano sospettosamente la truppa d'Hossein,
chiedendo spiegazioni.

— I russi, — gli fu risposto.

— Sono già intorno a Kitab?

— Non ancora, ma fra poco.

— Bisogna affrettarsi, — mormorò il gigante, tornando verso i suoi
compagni. — Corriamo il pericolo di rimanere tagliati fuori dalla
città. —




CAPITOLO XIII.

Kitab.


Non ostante gli sforzi prodigiosi compiuti dai cavalli e la fretta
dei cavalieri, la notte li sorprese a una quarantina di chilometri
da Kitab, nei dintorni del minuscolo e ormai deserto villaggio di
Iskander.

Animali e uomini erano così sfiniti da quella marcia, che durava da
quasi quarantotto ore, da rendere impossibile una maggiore avanzata.

Hossein e Tabriz, che non volevano rovinare completamente le loro
cavalcature, dalle quali attendevano preziosissimi servigi nell'attacco
ai briganti della steppa, si videro quindi costretti a dare il segnale
della fermata.

D'altronde non pareva che i russi avessero già investita Kitab perchè,
anche poco prima del tramonto, avevano incontrate immense greggi di
montoni e lunghe file di cammelli che fuggivano verso occidente, senza
però troppo affrettarsi, mentre invece non avevano ancora scorto nessun
gruppo di cosacchi dell'avanguardia.

Essendo state le dieci o dodici capannucce di fango secco, che
costituivano il minuscolo villaggio, abbandonate dagli abitanti, la
scorta senz'altro le occupò, legando i cavalli intorno ai pali che
erano piantati dinanzi alle porte.

— Ripartiremo dopo la mezzanotte, — disse Hossein a Tabriz e ad Abei. —
Cinque o sei ore di riposo saranno bastanti per i nostri uomini e per i
nostri cavalli. —

Cenarono alla lesta, colle provviste che erano rinchiuse nei sacchetti
di pelle appesi alle selle, poi tutti si stesero al suolo, divisi in
gruppi e non tardarono ad addormentarsi, essendo affranti.

Due uomini soli non avevano chiusi gli occhi: Abei e l'usbeko che
Hossein e Tabriz avevano raccolto quasi nudo nella piccola foresta
dell'Amu-Darja.

Durante la corsa, quei due uomini si erano già scambiate parecchie
occhiate e qualche rapido cenno, come se già da tempo si conoscessero e
attendessero l'occasione propizia d'incontrarsi.

Il nipote del _beg_, che doveva essere impaziente di trovarsi solo
coll'usbeko, quando si fu ben assicurato che suo cugino e Tabriz
dormivano profondamente, uscì silenziosamente dalla capanna e strisciò
verso il primo gruppo di cavalli, dove si scorgeva vagamente, coricata
fra le erbe, una forma umana.

— Dormono, — disse Abei sotto voce. — Che cosa significa la tua
presenza qui, Hadgi. —

Il luogotenente del disgraziato _mestvires_ si era prontamente alzato,
girando all'intorno uno sguardo sospettoso.

— Ti aspettavo, signore, — disse poi, — per ricevere da te nuovi
ordini. Noi non avevamo previsto l'invasione dei russi. Sai che stanno
per assalire Kitab?

— L'ho appreso lungo il viaggio, — rispose Abei.

— Quella gente può guastare i tuoi affari, signore, ed è per questo
che io ti ho aspettato sulle rive del fiume. Ero certo che Hossein ci
avrebbe inseguiti e che sarebbe passato per quel guado, che d'altronde
è l'unico che esista su cinquanta miglia di fiume.

— Hai giuocato una carta pericolosa.

— Perchè, signore? Hossein e Tabriz non mi conoscono ed ingannarli era
cosa facilissima.

Non ho fatto altro che spogliarmi e nascondere le mie vesti e le mie
armi in mezzo ad un folto cespuglio. Come hai veduto, hanno creduto a
quanto io ho loro narrato e non hanno avuto il menomo sospetto.

— Sei un birbante intelligente, — disse Abei.

— Si fa quello che si può, signore, — rispose il bandito, sorridendo.

Ditemi ora dove devo condurre Talmà. Questi russi che s'avanzano
rapidamente m'inquietano non poco.

— Non hai tu qualche rifugio fra le montagne di Kasret-Sultan?

— Vi sono lassù delle caverne meravigliose, signore, quantunque
trasudino petrolio da tutte le parti.

— Tu entrerai in Kitab, attraverserai la città, mettendo bene in vista
Talmà, e alla sera te ne andrai fra le montagne. Non vi sarà alcun
pericolo.

Se anche la fanciulla griderà di essere stata rapita e che voi siete
Aquile, nessuno se ne preoccuperà. Dirai che è una pazza che riconduci
alla sua famiglia e poi hanno ben altro da fare quegli abitanti in
questi momenti.

— Non comprendo però lo scopo di questa gita attraverso a Kitab.

— Non è necessario che tu per ora abbia maggiori spiegazioni. Quasi
tutti i tuoi uomini mi conoscono, è vero?

— La sera che tu ti sei presentato al nostro accampamento, per proporci
il tuo affare, signore, vi erano tutti e nessuno ha scordato il tuo
viso.

— Lascerai dunque a Kitab un paio dei tuoi banditi, onde mi guidino più
tardi al tuo rifugio.

— Bada, signore, che i russi calano rapidissimi e che se t'indugi,
correrai il pericolo di farti assediare in Kitab.

— È quello che desidero, — rispose Abei.

— Non ti capisco.

— Non importa: a te deve solamente importare di guadagnarti la somma
che t'ho promessa e che ti appartiene, ora che il mestvire è morto.

— L'ho saputo, — disse Hadgi. — Tuo zio è stato troppo crudele, però
devo essergli riconoscente, perchè da luogotenente sono diventato il
capo delle _Aquile_.

— Non ti lagnare dunque.

— Oh no, signore, — disse il bandito.

— Ora vattene. Che siano già giunti a Kitab i tuoi uomini?

— Aspetteranno che li raggiunga, prima di entrare nella città.

— Allora spicciati.

— Addio, signore: conta sulla mia fedeltà.

— E tu sui miei _tomani_ — rispose ironicamente Abei.

Hadgi staccò un cavallo, gli avvolse la testa onde non nitrisse, balzò
in sella e si slanciò attraverso la steppa, dileguandosi ben presto fra
le tenebre.

— I russi giungono in buon punto, — mormorò Abei, quando il bandito fu
scomparso. — Baba beg, non si sarà scordato di essere stato un giorno
salvato da mio padre e mi aiuterà.

Ah!.... Tu volevi tutto per te, cugino: la bellezza e la felicità, il
coraggio e l'ammirazione di tutte le donne della steppa!... Ed a me,
che sono pure figlio d'un _beg_, nulla? Almeno Talmà l'avrò, dovessi
ucciderti!... Senza quella fanciulla che io ho amata segretamente
prima di te, che cosa sarebbe la mia vita? Voi due non conoscete ancora
Abei! —

Strisciò verso la capanna ed entrò senza far rumore, coricandosi sulla
gualdrappa che gli serviva da tappeto.

Hossein e Tabriz dormivano sempre profondamente e di nulla si erano
accorti.

Era appena passata la mezzanotte, quando i Sarti ed i Shagrissiabs si
svegliarono; chiamandosi reciprocamente.

Hossein e Tabriz, destati da quel vocìo e dai nitriti dei cavalli, si
alzarono prontamente uscendo all'aperto.

— In sella, — comandò il giovane. — All'alba entreremo in Kitab.

Signore, — disse un Sarto, avvicinandoglisi, — manca il mio cavallo.

— E anche l'usbeko che hai raccolto, — disse un altro.

— Che vada a farsi appiccare dove vuole, — disse Tabriz. — Non
inquietiamoci per la fuga di quel birbante. Montate e partiamo.

Quello a cui manca il cavallo salga dietro a qualche compagno.

Lesti od i russi giungeranno prima di noi. —

In meno di un minuto i cavalli furono insellati ed imbrigliati e la
truppa riprese le mosse, sempre guidata da Tabriz.

La steppa, a poco a poco scompariva. Numerosi villaggi si mostravano,
specialmente verso il sud, dove le terre erano solcate da affluenti
dell'Amu-Darja; e giardini ricchi d'alberi, di prugni, d'albicocchi,
di melogranati e anche di viti, cominciavano ad estendersi in tutte le
direzioni.

Qua e là, in mezzo alle erbe, platani, betulle, pioppi, ulivi, querce,
cedri e anche pini, formavano gruppi pittoreschi, specialmente intorno
agli stagni, sorgendo fra colossali cespi di rose di China, coperti di
fiori bianchi e rossi.

La banda s'affrettava. I cavalli ai quali quel breve riposo era bastato
per rimetterli in gambe, galoppavano splendidamente, senza aver bisogno
di venire aizzati.

Ai primi albori, Tabriz indicò a Hossein il profilo della catena dei
Kasret-Sultan-Geb, che s'innalza dietro a Kitab e poco dopo una selva
di esili minareti dalle cupolette scintillanti.

— Ci siamo, signore, — disse.

Hossein provò come una scossa e si portò una mano sul cuore.

— Che fra poco la riveda? — si chiese con angoscia.

— Se non ci hanno ingannati e se si trova veramente laggiù, noi la
riprenderemo alle _Aquile_, signore.

Il nome che porta tuo zio è troppo noto nella steppa, perchè il nuovo
Emiro di Kitab non lo abbia già udito risuonare ai suoi orecchi ed egli
non si rifiuterà di aiutarci nelle nostre ricerche, specialmente se la
nostra domanda sarà appoggiata da qualche migliaio di _tomani_, somma
che apprezzerà assai in questi momenti.

— Lo conosci tu _Djura-Bey_?

— L'ho veduto più d'una volta, — rispose Tabriz.

— Che uomo è?

— Un ambizioso, che già più volte ha tentato di ribellarsi al suo
padrone, l'Emiro di Bukara. Egli vorrebbe, a quanto sembra, imitare
Yakub, l'antico luogotenente dell'Emiro, che dopo essersi fatto
dichiarare dal popolo _Atalek gazi_, ossia difensore della fede, si
è formato un bel regno a spese del suo signore, e dei chinesi della
Duzungaria.

Disgraziatamente avrà da fare i conti coi russi e la finirà male.

— Noi non ci intrigheremo nei suoi affari.

— Ehi... Chissà, cugino, — disse Abei, che cavalcava al suo fianco. —
_Djura-Bey_ potrebbe domandare il nostro appoggio. Cinquanta uomini,
montati come lo sono i nostri, potrebbero essergli di grande utilità in
questo momento.

— Rifiuteremo, — disse Hossein.

— E lui ti dirà che te la cerchi tu, Talmà.

— È certo che vorrà approfittare dell'occasione per rinforzare il
suo piccolo esercito, — disse Tabriz. — D'altronde non mi spiacerebbe
menare le mani sui russi.

— Vedremo, — concluse Hossein.

Kitab era ormai in vista e si spiegava dinanzi agli occhi dei
cavalieri, trovandosi quella città su un'altura, al pari di Schaar, la
sua vicina, pure ribellatasi all'autorità dell'Emiro di Bukara.

Si vedevano distintamente le sue moschee dipinte in bianco, colle
cupole dorate, i suoi ridotti, le sue mura merlate ed i suoi splendidi
giardini, divisi in vasti quadrati e cinti da terrapieni altissimi per
rinforzare le difese della città.

Tabriz e Hossein stavano per dar l'ordine di sferzare i cavalli, quando
in lontananza si udirono alcune scariche di moschetteria e alcuni colpi
di cannone.

— I russi! — esclamarono entrambi.

— Affrettiamoci o giungeremo troppo tardi, — disse Abei, spronando
impetuosamente il cavallo. — Vedo delle nubi di polvere verso il
settentrione: là vi è qualche corpo di cavalleria.

— Allentate le briglie: ventre a terra! — gridò Tabriz.

I cinquanta cavalli, eccitati dalle grida e dai colpi di piede dei
cavalieri, partirono a corsa sfrenata, facendo rimbombare il suolo che
non era più coperto d'erbe. Pareva che un vero uragano passasse.

I colpi di fucile si seguivano regolari, segno evidente che quelli
che facevano fuoco erano soldati perfettamente disciplinati, che
non sparavano a casaccio e di quando in quando vi facevano eco delle
detonazioni secche, poderose, che sembravano prodotte da racchette o da
falconetti, piuttosto che da veri pezzi d'artiglieria.

Al di là della lunga distesa di giardini, s'alzavano di tratto in
tratto nuvoloni di polvere, che in certi momenti offuscavano perfino
la luce del sole. È già noto che tutto il Turchestan orientale e
settentrionale è polverosissimo, e che basta un soffio d'aria od
il galoppo di qualche squadrone di cavalleria per sollevare cortine
immense d'una specie di sabbia quasi impalpabile, che ricade molto
lentamente e che attraversa intere regioni prima di depositarsi.

Certamente un vivo combattimento doveva essersi impegnato, fra i
cavalieri del Bek di Kitab e di quelli dello Schaar ed i cosacchi che
il colonnello russo Miklalowsky, incaricato dal governatore generale
del Turchestan di domare i ribelli, conduceva da Samarcanda.

Già le truppe di Hossein non distavano che poche centinaia di metri
dalla torre sovrastante la porta di Ravatak, quando scorsero una nuvola
di cavalieri scendere a galoppo sfrenato le alture, mentre sopra le
loro teste scoppiavano delle granate.

— I Shagrissiabs! — gridò Tabriz. — Pare che abbiano avuto il loro
conto se scappano in quel modo!...

Un sorriso comparve sulle labbra di Abei.

— Allah mi protegge, — mormorò fra i denti. — Era quello che aspettavo.
Chi rifiuterà il nostro soccorso? —

I cavalieri del Bek di Kitab e quelli del Bek di Schaar giungevano a
briglia sciolta, urlando ferocemente e volgendosi di quando in quando,
per fare delle scariche, che non dovevano fare troppo danno ai russi,
nascosti in mezzo al polverone.

— Lesti, amici! — gridò Hossein. — Giungeremo prima di loro! —

Con un ultimo slancio i cavalli superarono le ultime centinaia di metri
e, varcato il ponte levatoio, irruppero sotto la porta di Ravatak,
mentre sui ridotti della cittadella tuonavano le racchette ed i
falconetti del _Beg Djura bey_.




CAPITOLO XIV.

I fanatici del Turchestan.


Kitab, senza avere l'importanza di Bukara, di Kiva e di Samarcanda, le
tre città più popolose e più famose del Turchestan, e ritenute le tre
regine della steppa, come le chiamano i turani, era nel 1875 una città
ragguardevole, se non pei suoi commerci, per la sua popolazione e per
le sue fortificazioni che, collegate con quelle di Schaar, la rendevano
molto temuta.

Non era veramente una rôcca, assolutamente inespugnabile per truppe
specialmente europee, tuttavia i barbari la ritenevano talmente salda,
da non osare assalirla, nè sfidare i suoi venti pezzi d'artiglieria che
guarnivano, insieme ad un certo numero di falconetti, i ridotti della
cittadella.

Come tutte le città turchestane, aveva un gran numero di moschee con
altissimi minareti, spaziosi bazar, una salda cittadella, bellissimi
giardini; ma le sue case basse, ad un solo piano, coi loro muri
di terra battuta, dello spessore d'un metro, coi tetti sorretti
da travicelli e di canne impastate di creta, le davano un aspetto
piuttosto miserabile. Solo il palazzo del bey a più piani, con
vaste gallerie e terrazze di stile mezzo Chinese e mezzo mussulmano,
risaltava colla sua mole maestosa, in mezzo a quel caos di casupole che
le piogge di quando in quando sgretolavano e scioglievano.

Nel momento in cui i cinquanta cavalieri irrompevano sotto la porta
di Ravatak, slanciandosi a gran galoppo attraverso le vie con Hossein,
Abei e Tabriz alla testa, una viva emozione regnava nella città.

Uomini a cavallo ed a piedi s'incrociavano in tutte le direzioni,
urlando ferocemente e agitando forsennatamente fucili, scimitarre,
_jatagan_ e _kangiarri_, mentre schiere di donne e fanciulli fuggivano
pei giardini, spingendosi innanzi, a legnate, bande di cammelli e
greggi innumerevoli di montoni.

In tutte le case echeggiavano grida e bestemmie e sulle terrazze
rimbombavano colpi di fucile, sparati a casaccio contro un nemico
invisibile, poichè nessun russo fino allora si era mostrato, nemmeno
dietro alla cavalleria di _Djura-bey_, che si rifugiava in pieno
disordine verso la città, fra un tumulto spaventevole.

— Al _bazar_! — gridò Tabriz ai suoi uomini. — Andiamo a prendere
possesso del caravanserraglio. —

La truppa attraversò, sempre al galoppo, la parte meridionale della
città, non senza aver travolto più d'un fuggiasco e si fermò su una
vasta piazza, in parte coperta da immense tende ed ingombra di banchi
completamente vuoti, poichè tutti i rivenditori erano scappati,
portandosi via le loro preziose merci.

Tabriz dopo d'aver dato uno sguardo all'intorno, s'avviò verso un
massiccio fabbricato, che si ergeva in un angolo della piazza e che
aveva parecchie porte.

— Occupiamo il caravanserraglio, innanzi tutto — disse a Hossein che lo
interrogava collo sguardo. — Aspettiamo che si ristabilisca un po' di
calma, prima di andare a far visita a _Djura-Bey_.

I russi non saranno così sciocchi di assalire la città, senza aver
prima aperte delle brecce.

— Credi che non approffittino della fuga dei cavalieri del _beg_ per
dare subito l'assalto? — chiese il giovane.

— Kitab è bene fortificata, signore, ed i russi non devono ignorarlo.

Pel momento non vi è alcun pericolo.

— Cugino, — disse Abei, — se non ti spiace m'incarico io di andar a
trovare il beg di Schaar, che è l'alleato di Djura. A me non potrà
rifiutare il suo appoggio, avendo un debito di riconoscenza da saldare
con mio padre.

— Me ne hai parlato una volta, — rispose Hossein. — Mi pare che tuo
padre gli abbia un giorno salvata la vita.

— Sì, cugino.

— Se ne ricorderà ancora il beg?

— Glielo rammenterò io quel prezioso favore, e vedremo se oserà
dimenticarsi di mio padre.

— Che sia tornato?

— Se la sua cavalleria è rientrata, suppongo che non sarà rimasto fuori
dalle mura ad aspettare le palle dei falconetti russi, — disse Tabriz.

— Saprò io scovarlo fuori, — rispose Abei. — O nel palazzo di Djura o
nella cittadella lo troverò.

Se tardo non inquietarti, cugino. —

Mentre i cavalieri entravano nel caravanserraglio, che non era altro
che un immenso stanzone destinato a servire di ricovero alle carovane
provenienti dalla steppa, Abei, dopo aver rifiutato una scorta salì
lentamente verso il centro della città, dove su una piccola altura
sorgeva la cittadella, formata da quattro ridotti e da terrapieni
cintati e merlati.

— È più probabile che lo trovi lassù, fra i suoi cannoni, — si era
detto il nipote del _beg_ con un perfido sorriso. — Mio caro cugino, ti
giuocherò un tiro che darà Talmà in mia mano..

I miei _tomani_ voglio spenderli bene. —

Quantunque al di là dei giardini non tuonassero più le racchette ed
i falconetti dei russi e nessun pericolo pel momento minacciasse la
città, la popolazione non si era ancora calmata.

Torme di armati continuavano a percorrere le vie, come se fossero
impazziti o come se i russi fossero già sotto le mura della città, e
sulle terrazze si sparava sempre. Anche i cannoni della cittadella
tuonavano, con un crescendo spaventevole, sprecando inutilmente le
munizioni, mentre sulla cima degli esili minareti si udivano le voci
strillanti dei _muezzin_ a gridare a squarciagola:

— All'armi, figli d'Allah e credenti d'Ali e d'Hussein!... Ecco
gl'infedeli! —

Abei continuava a salire le vie tortuose che conducevano alla
cittadella, senza preoccuparsi di tutto quel baccano. Girava invece
continuamente gli sguardi intorno a sè, colla speranza di incontrare
qualcuno dei banditi che Hadgi doveva aver lasciato in Kitab.

Era ansioso di sapere se le _Aquile_ avevano avuto il tempo di uscire e
di condurre, sulle montagne, Talmà.

— È impossibile che non si siano accorti del nostro arrivo, —
mormorava. — Cinquanta uomini e per di più a cavallo si notano subito.

Chissà che non mi aspettino nei dintorni del caravanserraglio. —

Erano le nove del mattino, quando giunse dinanzi alla cittadella, che
era guernita di quattro ridotti in forma di mezzaluna.

Su uno di quelli scorse subito un uomo piuttosto attempato, vestito
come un principe, con grandi ricami d'oro sulla lunga casacca bianca ed
il capo riparato da un immenso turbante di mussola verde, il colore che
possono portare solo coloro che hanno compiuto il pellegrinaggio alla
Mecca, e che dà a quelle persone una specie di titolo di santità.

S'avvicinò ad una delle porte del ridotto; ma dovette subito fermarsi
perchè la sentinella che vegliava, un _shagrissiabs_, di statura
gigantesca ed immensamente barbuto, l'aveva subito preso di mira con
una specie di trombone, minacciando di crivellarlo con una tempesta di
pallottoloni mescolati a chiodi.

— Metti da parte la tua racchetta, — gli disse Abei, con accento
ironico. — Va' invece ad avvertire _Baba beg_ che il nipote di _beg_
Giah Aghà e figlio di Abei Hakub, desidera vederlo. Sarà tanto di
guadagnato per la vostra causa. —

Il _shagrissiabs_, impressionato dal tono altero del giovane e anche
dalla sua calma, chiamò alcuni compagni e trasmise loro la domanda.

Un momento dopo la porta si spalancava a due battenti ed Abei entrava
nella cittadella, scortato da quattro artiglieri, passando fra due
altissime muraglie di mattoni, che oscillavano pericolosamente ogni
volta che i cannoni dei ridotti tuonavano sulla cima delle scarpate.

All'estremità dello stretto sentiero, che girava intorno ai bastioni,
su una piccola spianata dove si trovavano collocate, su dei cavalletti,
alcune racchette, lo aspettava il beg di Schaar, appoggiato sulla sua
lunga e molto arcuata scimitarra.

— È vero che tu sei il figlio di Abei Hakub? — chiese l'ex luogotenente
dell'Emiro di Bukara, mentre il giovane scendeva da cavallo.

— Forse che non somiglio a mio padre, beg? — chiese il giovane. — Mi
hanno detto che sono il suo ritratto.

— Infatti — disse il beg, — tu mi ricordi l'uomo a cui io devo la vita.
Che vuoi da me?

— Hai saldato verso mio padre il tuo debito di riconoscenza? — chiese
Abei.

Il beg lo guardò un po' inquieto, mentre faceva cenno agli artiglieri
di allontanarsi.

— Tu giungi in un brutto momento, giovanotto, — gli disse poi. —
Abbiamo i russi alle porte della città.

— Od invece in un buon momento? — disse Abei. — Io non sono qui venuto
solo, anzi ti ho condotto cinquanta cavalieri, che forse valgono come
duecento dei tuoi _shagrissiabs_. —

Il beg lo guardò con un certo stupore, poi un sorriso illuminò il suo
volto.

— Come? — esclamò — tu vieni a chiedermi di pagarti il debito di
riconoscenza che io devo a tuo padre e nel tempo stesso mi porti degli
aiuti?

— Sì, ma ad una condizione, beg, — disse Abei.

— Quale?

— Che tu mandi i miei uomini ed i loro capi dove sarà più intenso il
fuoco dei russi.

— Io non ti comprendo, giovinotto, — disse Baba, il cui stupore
aumentava.

— Tu devi riconoscenza a mio padre?

— È vero: egli mi ha salvato la vita nella steppa, un giorno in cui una
torma di ghirghisi nella piccola orda, mi aveva assalito e stava per
opprimermi.

— Rispondi prima ad una domanda che ti rivolge il figlio del tuo
salvatore.

— Parla.

— Ieri dei cavalieri che giungevano dalla steppa sono entrati qui, è
vero?

— Sì, me l'hanno detto.

— Avevano una fanciulla con loro?

— Anche questo è vero. Pare che si trattasse di qualche matrimonio
perchè la fanciulla indossava le vesti nuziali ed aveva sul capo una
tiara ricchissima.

— Dove si trovano ora?

— Non lo so. Hanno attraversata la città a corsa sfrenata, uscendo
dalla parte opposta.

— Non si sono fermati? — chiese Abei, con uno slancio di gioia.

— No.

— Il tuo debito di riconoscenza è pagato, _beg_.

— In qual modo?

— La truppa che io ti ho condotto è guidata da mio cugino, pur lui
nipote del _beg_ Giah Aghà: Metti i suoi uomini in prima linea,
esponili al fuoco dei russi più che potrai e non curarti d'altro.

Al resto penserò io: tu mi hai pagato.

— Ecco una cosa a buon mercato, — disse il _beg_, sorridendo. — Io non
indagherò il mistero che ti spinge a sacrificare quegli uomini.

Ho bisogno di valorosi e mi varrò di loro.

— Quando credi che i russi daranno l'assalto?

— Non prima di domani.

— Hai qualche speranza di tenere testa a loro?

— Sì, se riuscirò a fanatizzare i miei cavalieri e la popolazione.
Questa sera lancerò i _muezzin_ attraverso le vie della città e farò
loro invocare la protezione di Alì e di Hussein, portando in giro
la veste verde dell'uno e la spada dell'altro e le colombe bianche,
simbolo del loro martirio.

— Ho la tua parola, _beg_?

— L'hai, — rispose Baba, — così se morrò nella pugna anche questo
debito l'avrò pagato. —

— Ci rivedremo al fuoco. —

Abei risalì sul suo cavallo, salutò con un gesto della mano il _beg_ e
uscì dalla cittadella, scendendo a piccolo trotto, verso la piazza del
_bazar_.

Dieci minuti dopo, ilare e sorridente, rientrava nel caravanserraglio.
Tabriz e Hossein, che stavano preparandosi il pranzo, avendo acquistato
alcuni montoni per loro e per la scorta, vedendolo, si affrettarono a
muovergli incontro.

— Dunque, cugino? — chiese il giovane, che era diventato pallido.

— La tua Talmà è qui — rispose Abei.

— Dove? — gridò Hossein.

— Ecco quello che Baba _beg_ non sa ancora, tuttavia ha un sospetto e
mi ha giurato sul Corano che ci aiuterà a ritrovarla.

— Ah!...

— Adagio, cugino, disse Abei. — Quello che temevo si è avverato.

— Che cosa dici? — Chiese Hossein diventando livido.

— Egli esige, come compenso, che noi lo aiutiamo a prestargli man forte
contro i russi.

— Se non è che per questo, noi sciaboleremo per bene quei maledetti
moscoviti, — disse Tabriz che nutriva vecchi rancori contro gli
occidentali. — Purchè trovi Talmà e ce la restituisca, noi faremo dei
veri miracoli d'eroismo, è vero, signore?

— E le _Aquile_? — chiese Hossein.

— Sono fuggite dopo d'aver lasciato qui Talmà.

— Ma a chi l'hanno lasciata? Te lo ha detto, Abei?

— Non lo sa ancora.

— Signore, — disse Tabriz. — Se Baba _beg_ ha giurato sul Corano, da
buon mussulmano, manterrà la sua promessa.

Per ora aiutiamolo a respingere quei dannati moscoviti. Sarebbe stato
meglio non imbarazzarci in questa ribellione, tuttavia giacché siamo
coinvolti anche noi, meneremo le mani meglio che potremo. Sarà sangue
straniero che scorrerà e non già turchestano.

— Pranziamo, — disse Abei. — Fra poco comincerà la processione degli
sfregi in onore di Ali e di Hussein, che Djura bey ha ordinata per
fanatizzare le sue truppe, e noi, come difensori della fede, dobbiamo
prendervi parte.

— E Talmà? — chiese Hossein, come se uscisse da un sogno.

— Non temere, cugino. La ritroveremo e forse più presto che tu non
creda. Da Kitab non è uscita, il _beg_ me lo ha assicurato e colui
che ha pagato le _Aquile_ per rapirtela, pagherà colla vita la sua
bricconata. È vero Tabriz?

— M'incarico io di strozzarlo, — rispose il gigante, mostrando le sue
mani vellose come quelle d'un orso. — Una stretta sola e crac!... Il
collo mi rimarrà fra le dita. —

Il pranzo fu tuttavia molto silenzioso; Hossein, Tabriz e anche Abei
parevano profondamente preoccupati, specialmente quest'ultimo il quale
non riusciva a staccare gli sguardi dalle mani, poderose e terribili,
del gigante della steppa, che pareva lo minacciassero.

Al rimbombo delle cannonate e alle urla dei _Shagrissiabs_, era
subentrato a poco a poco un profondo silenzio. Gli abitanti ormai
rassicurati che i russi, almeno per quel giorno, non avevano alcuna
intenzione di assalire la città, si erano ritirati nelle case, per
prepararsi alla processione della sera, che alcuni araldi di Djura bey
ed i _muezzin_, dall'alto dei minareti, avevano ormai annunciata, per
invocare sui difensori della fede la protezione di Hussein e di Hussan,
i due santoni venerati dai turchestani e dai persiani, discendenti da
Maometto.

Il sole era appena tramontato, quando su tutti i minareti della città
echeggiarono, nell'aria tranquilla, le voci squillanti dei muezzin.

— Ecco la luna dell'Islam che sorge!.... Alla gloria d'Hussein e di
Alì!... Mostrate, fedeli, ai nostri santi, la vostra fede! —

Tabriz ed i cavalieri della scorta si erano prontamente messi a cavallo.

— Mostriamo che anche noi siamo credenti, — disse Hussein. — E poi
chissà che non incontri Talmà nella processione. —

Quando uscirono, tutta la città era coperta di lumi. I bastioni della
cittadella, i merli delle muraglie, le scarpate, i muri dei giardini,
le terrazze, scintillavano di punti bianchi, rossi, gialli, verdi,
azzurri, con un effetto fantastico ed insieme splendido, e attraverso
le tortuose vie della città alta, si vedevano scendere delle vere
fiumane di torce, che si lasciavano dietro delle nuvole di fumo e di
scintille.

Pareva che Kitab fosse in festa e che più nessun pericolo la
minacciasse.

Masse di gente s'accalcavano nella gran piazza, dove sorgeva la moschea
dedicata ai due santoni, salmodiando con voce rauca e nasale i versetti
del Corano, in attesa di organizzare la processione e di cominciare la
festa del sangue.

I turchestani sono i più fanatici dei turchi e, fino ad un certo punto,
rassomigliano in ciò agli indiani. Non si gettano come questi sotto i
carri di pietra per farsi schiacciare a centinaia e centinaia, tuttavia
celebrano tutte le loro feste religiose con grande effusione di sangue.

Un certo numero di fanatici, scelti fra i molti concorrenti, si mettono
a capo delle processioni, armati di sciabole, di _jatagan_, di pugnali,
di coltellacci e cinti di pesanti catene che trascinano fragorosamente
per le vie e si tagliuzzano con una voluttà feroce e ributtante il
viso, le braccia, il petto, invocando a squarciagola i loro santi
protettori.

Il loro orgasmo è tale che i parenti e gli amici che li accompagnano
sono sovente costretti a strappare loro di mano le armi od a calmarli,
onde non finiscano per scannarsi. Malgrado tale sorveglianza, dopo
ogni processione, si contano sempre parecchi morti e quelli sono gli
invidiati, perchè tutti sono convinti che saliranno senz'altro nel
paradiso del profeta.

Quando Abei, Hossein ed i loro cavalieri giunsero sulla vasta piazza,
che era decorata con bandiere verdi e con tende nere su cui si
leggevano, trapunti in oro, alcuni versetti del Corano, la processione
si era ormai organizzata.

Tre o quattrocento fanatici, coperti d'una zimarra lunghissima di tela
bianca, onde le macchie ed i rivi di sangue spiccassero maggiormente,
tutti armati di scimitarre affilatissime ed i fianchi cinti di grosse
catene, che trascinavano con un fragore infernale sui ciottoli della
via, aprivano il corteo, fiancheggiati da parenti e da amici, che
reggevano lunghe torce fiammeggianti.

Seguivano parecchi _muezzin_, i quali conducevano per le briglie tre
cavalli bianchi, di razza araba, splendidamente bardati, con lunghe
gualdrappe di seta trapunte in oro ed in argento e alti pennacchi sulla
testa.

Uno portava sulla sella due scimitarre a doppio taglio, con due mele
infilzate nella punta, il frutto prediletto di Alì, l'amico e nipote
di Maometto, trucidato dai settari di Omar, che aspiravano in sua vece
al califfato; il secondo un bellissimo cavallo vestito di seta verde
con ricami magnifici, che voleva raffigurare quello che indossava Alì
il giorno del suo assassinio; il terzo invece una cesta di vimini con
entrovi due colombe e che volevano rappresentare la strage di Hussein
e di tutti i suoi fedeli sterminati nelle pianure di Kirbdeil, mentre
stavano per muovere alla conquista del califfato.

Venivano poi soldati, cavalieri, cittadini, muniti tutti di torce,
pigiandosi, urtandosi, fra un frastuono spaventevole prodotto da
migliaia e migliaia di voci che urlavano a squarciagola:

— Alì — Hussein! — Proteggeteci dagli infedeli! — Sterminateli,
fulminateli! — Allah! — Allah! —

In mezzo a quella folla, stretta da tutte le parti, come impacchettati,
si scorgevano i due Beks di Kitab e di Schaar, coi loro immensi
turbanti verdi, montati su bianchi cavalli e seguiti da un brillante
stato maggiore.

La processione si era messa in moto a passo accelerato, poiché i
fanatici che marciavano alla testa, per meglio esaltarsi e anche per
raddoppiare il fracasso delle pesanti catene, si erano messi a correre,
mandando delle urla che più nulla avevano d'umano.

Le loro armi taglientissime scintillavano sinistramente alla luce
sanguigna proiettata da quelle centinaia e centinaia di torce.

D'un tratto un grido formidabile si sprigiona da quei tre o
quattrocento petti: sembra un immenso e spaventevole ruggito:

— Alì! — Hussein! —

Quei furibondi cominciavano a tagliuzzarsi la fronte, le labbra, il
naso, le spalle, le braccia, che erano nude, con una voluttà feroce! Il
sangue zampillava copioso, macchiando e scorrendo sulle bianche zimarre
e colando sui ciottoli.

Lo spettacolo è orribile, ributtante, ma non impressiona nessuno: anzi
tutti invidiano quei disgraziati, che si mutilano atrocemente, convinti
di guadagnarsi, con tutto quel sangue che perdono, il sospirato
paradiso del Profeta.

Di quando in quando uomini mezzi dissanguati, stramazzano al suolo
colla schiuma alla bocca, gli occhi schizzanti dalle orbite; subito gli
amici od i parenti li raccolgono e li portano nelle case vicine, dove
le donne si affrettano a lavarli, fasciarli e rinvigorirli con tazze di
_kumis_ o con acquavite di segala.

Quella corsa, poiché era diventata una vera corsa attraverso alle vie
più spaziose della città, durava da una mezz'ora, fra un baccano sempre
più spaventevole, quando Abei, che al pari degli altri aveva dovuto
scendere da cavallo per non calpestare la folla, che lo stringeva
d'ogni parte, si sentì tirare per una manica, assai vigorosamente.

Tabriz e Hossein, divisi dalla scorta, erano già molto innanzi in quel
momento.

— Signore, — sussurrò una voce nell'orecchio del giovane.

Abei si era voltato. Un uomo molto barbuto, che aveva il viso in parte
nascosto da un ampio turbante, gli stava dietro, tenendolo sempre per
la manica.

— Che cosa vuoi? — gli chiese.

— Lasciate passare questi imbecilli, — disse quell'uomo. — Appoggiatevi
contro il muro e tenete ben saldo il vostro cavallo. —

Poi aggiunse, spingendolo ruvidamente contro la porta d'una casa:

— Hadgi...

— Aspetta, — rispose Abei, mentre un lampo di gioia gli brillava negli
occhi.

La turba passò, seguendo i fanatici che non cessavano di sfregiarsi i
corpi; poi, quando gli ultimi uomini scomparvero verso la parte bassa
della città, dove giganteggiava un'altra moschea e si trovarono soli,
l'uomo barbuto aiutò Abei a salire in sella, dicendogli:

— Non abbiamo tempo da perdere. I russi s'avvicinano.

— Sei uno degli uomini che Hadgi ha lasciato qui perché mi guidino?

— Sì, signore.

— Sei solo?

— Ho quattro compagni che mi aspettano presso la porta di Ravatak e
tutti ben montati.

— Dov'è la fanciulla?

— Al sicuro, fra le montagne di Kasret Sultan Geb.

Affrettiamoci o resteremo anche noi assediati.

— Andiamo, — disse Abei. — Domani i russi assaliranno Kitab, succederà
certo un massacro, Tabriz e Hossein difficilmente sfuggiranno alla
morte... e Talmà sarà mia. —

Aveva messo il cavallo al trotto ed il bandito lo seguiva a piedi,
correndo come un'antilope.

In quindici minuti Abei ed il bandito raggiunsero i gradini che si
estendevano dietro l'alta muraglia, poi piegarono a dritta per arrivare
alla porta che supponevano fosse ancora aperta.

Già la intravedevano, quando quattro cavalieri mossero loro incontro.

— Che cosa c'è? — chiese il bandito che si era fermato.

— Troppo tardi! — rispose uno dei cavalieri. — La porta è stata
chiusa. —

Quasi nel medesimo istante si udirono le sentinelle di guardia della
scarpata e dei bastioni esterni a gridare:

— All'arrmi!... I russi! —

Poi un colpo di cannone rimbombò fra le tenebre, ripercuotendosi fra i
ridotti della cittadella.

Le colonne del maggior generale Abramow marciavano all'attacco della
città ribelle.




CAPITOLO XV.

L'assalto di Kitab.


Le popolazioni dell'Asia centrale e specialmente quelle che occupano
quell'immensa regione, che si estende dalle rive orientali del
mar Caspio ai confini meridionali della Duzungaria Chinese e che è
conosciuta col nome di Tartaria Indipendente, sono di una irrequietezza
incredibile.

È raro che passi un anno senza che forti insurrezioni scoppino in
questo od in quel Kanato, scatenate per lo più dalla sfrenata ambizione
dei luogotenenti degli Emiri, assetati, come i loro padroni, di potere.

Le pene tremende che spettano ai ribelli vinti, non spaventano quegli
spiriti irrequieti e giuocano la loro vita, senza darsi pensiero di
quello che toccherà loro più tardi.

Dopo che Yakub, un luogotenente dell'Emiro di Bukara, ribellatosi al
suo signore, si è formato un piccolo regno nella Duzungaria, un po' a
spese dei tartari ed un po' alle spalle dei chinesi, diventando oggidì
uno dei più prosperi dell'Asia centrale e anche dei più civili, molti
hanno cercato d'imitarlo, quantunque sempre con pessima fortuna.

I bey di Kitab e di Schaar, alleatisi, forti dell'appoggio loro
promesso dalla tribù dei Shagrissiabs e della robustezza delle loro
città, si erano a loro volta ribellati all'autorità dell'Emiro di
Bukara, colla speranza di rendersi prima indipendenti e poi di emulare
le gesta fortunate di Yakub.

Probabilmente vi sarebbero riusciti, se la diplomazia russa, sempre
vigilante su tutto ciò che succede nell'Asia Centrale, che ritiene come
un futuro suo boccone, non ci avesse messo lo zampino.

Quella ribellione aveva turbato i sonni tranquilli del governatore
del Turchestan, e siccome il suo protetto, l'Emiro di Bukara, non si
trovava in grado di calmare gli spiriti belligeri dei due _beg_, si era
affrettato a offrirgli il suo aiuto.

Subito un corpo di spedizione era stato formato colle truppe di
guarnigione a Samarcanda, composto di nove compagnie di fanteria, di
due sotnie di cosacchi del Don, di dodici cannoni e otto racchette, il
tutto sotto gli ordini del maggior generale Abramow.

Quelle truppe non erano certamente molte, ma potevano dar da fare agli
indisciplinati Shagrissiabs, buoni soldati nelle imboscate e pessimi in
una vera battaglia, malgrado l'impetuosità dei loro attacchi e le loro
urla ferocissime.

Il corpo di spedizione, divisosi in due colonne, si era messo in marcia
senza indugio.

Quella di destra era stata messa sotto gli ordini del colonnello
Miklalowskye, quella di sinistra era stata affidata al tenente
colonnello Schovnine e doveva spingersi verso Kitab per la via più
breve, mentre l'altro aveva avuto l'ordine di far sosta a Diam.

Trattandosi di una guerra che non poteva durare che qualche settimana,
le truppe non avevano ricevuto che viveri per soli dieci giorni e
le munizioni invece al completo. A Diam però, già occupato da due
compagnie del sesto battaglione di linea del Turchestan e che doveva
formare la riserva, il maggior generale Abramow aveva fatto ammassare
una certa quantità di provvigioni, nel caso che la guerra dovesse
prolungarsi oltre le previsioni.

L'11 Agosto del 1875, la colonna di destra occupava, dopo una lunga e
rapidissima marcia, il villaggio di Makrt, nel piano dei Shagrissiabs,
senza aver sparato un colpo di fucile.

Gli abitanti erano così lontani dal pensare ad una invasione russa,
che erano stati sorpresi mentre coltivavano i loro giardini ed i loro
campi, sicchè non avevano avuto il tempo di organizzare la menoma
resistenza.

L'indomani però la colonna si trovava alle prese con numerose bande di
cavalieri, le quali, dopo averla lasciata passare senza attaccarla,
fecero fuoco sui carri dei bagagli e sulla retroguardia, uccidendo e
ferendo non pochi uomini.

Due colpi di racchetta e poche fucilate erano state sufficenti a
disperdere quegli uomini, più banditi che buoni soldati.

Il 13, alle cinque pomeridiane, la colonna di Miklalowsky giungeva,
senza combattimenti, ai giardini di Urens-Reshlak, la cinta esterna dei
Shagrissiabs.

La medesima sera faceva la sua congiunzione colla colonna guidata dal
tenente colonnello Schovnine, la quale fino allora non aveva avuto
l'occasione di consumare una sola cartuccia.

Il 14, di buon mattino, alcune masse nemiche, comparivano
improvvisamente sul fianco dell'accampamento e, giunte a tiro di
fucile, aprivano un fuoco piuttosto violento quantunque male diretto,
poi si squagliavano subito dinanzi ad alcune scariche dei cacciatori
del Turchestan.

Respinti i cavalieri di Bek-Djura bey e del _beg_ di Schaar, il
generale Abramow, seguito dal suo stato maggiore, da una compagnia di
linea e da venti cosacchi e appoggiato da due cavalletti di racchette,
eseguiva una rapida ricognizione sotto le mura di Kitab, non ostante
il fuoco del nemico, onde scegliere il punto per aprire una breccia
d'assalto e alla sera iniziava il bombardamento della città, dopo
d'aver disposti i suoi uomini su due colonne.

                             . . . . . . .

Abei, udendo tuonare il cannone e vedendo i soldati di Djura bey e
del _beg_ di Schaar, accorrere in massa verso le mura, per respingere
l'imminente attacco dei russi, non aveva potuto trattenere una
bestemmia.

Ormai si trovava chiuso nella città assediata, esposto agli orrori d'un
assalto, con forse poche probabilità di salvare la pelle e di poter più
tardi raggiungere i banditi ed impadronirsi di Talmà.

— Siano maledetti Djura bey e quel furfante di _beg_ di Schaar! —
esclamò coi denti stretti. — Vadano all'inferno Hussein, Alì e Maometto
insieme! —

I banditi lo avevan circondato, aspettando i suoi ordini e chiedendosi
il motivo di quell'improvviso scatto di rabbia.

— E voi, stupidi, non potevate mostrarvi prima? — gridò finalmente
Abei, minacciandoli col pugno.

— Vi abbiamo cercato dappertutto, signore, — disse colui che lo aveva
guidato. — Saremmo stati anche noi più contenti di andarcene, prima che
i russi ci chiudessero il passo.

— Siete dei cretini! —

Stette un momento come pensieroso, poi, alzando le spalle e dando una
strappata alle briglie, mormorò:

— Bah! Forse sarà meglio. Cerchiamo di spingere gli altri e di non
esporre la mia pelle.

Vedremo se torneranno vivi nella steppa! —

Volse il cavallo e si diresse a piccolo trotto verso la piazza del
_bazar_, mentre i cannoni della cittadella rombavano furiosamente,
rispondendo alle artiglierie russe che battevano in breccia la porta di
Ravatak e la torre sovrastante.

Quando giunse al caravanserraglio, trovò Hossein e Tabriz in sella,
pronti a prendere parte alla difesa della città coi loro cinquanta
uomini.

Un messo di Baba-beg li aveva già avvertiti che l'assalto stava per
cominciare e che la loro presenza sulle mura era necessaria.

— Ti credevamo già morto, — disse Hossein, vedendolo. — Le palle russe
cominciano a piovere nelle vie.

— Mi ero solamente smarrito, cugino, — rispose Abei, — e devo
ringraziare gli uomini che m'accompagnano se mi hanno messo nella buona
via, Kitab non la conosco.

— Giungi in buon punto. I russi si preparano ad espugnare la città.

— È alla porta di Ravatak che tenteranno l'attacco, — disse Tabriz.

— Vieni, cugino, — disse Hossein, che pareva avesse dimenticato per un
istante Talmà. — Mostriamo ai moscoviti, come sanno battersi i nomadi
della steppa turchestana. —

Ad un suo cenno i cinquanta uomini, rinforzati dai banditi di Hadgi,
avevano lanciato i cavalli al galoppo, avviandosi verso la porta di
Ravatak.

I russi avevano cominciato l'attacco con molto vigore, sicuri di
trionfare facilmente di quelle muraglie che non potevano offrire una
lunga resistenza, malgrado il loro aspetto imponente, essendo costruite
solamente con mattoni seccati al sole.

Il generale Abramow aveva preso le sue misure con grande attenzione;
approfittando dell'oscurità, aveva fatto scavare una profonda trincea
di fronte alla porta, onde battere vigorosamente le torri della
muraglia esteriore, armandola con cannoni e con racchette ed aveva
fatto nascondere i suoi cacciatori dietro un piccolo burrone situato a
sinistra, un po' avanti della batteria.

I Shagrissiabs, quantunque non avessero alcun dubbio sull'esito
finale della battaglia, erano accorsi in massa sulle muraglie merlate,
sparando furiosamente, intanto che dalla cittadella tuonavano i pezzi
ed i falconetti sotto la direzione del _beg_ di Schaar, tentando di
contrabbattere le batterie russe di destra.

Le palle cadevano in gran numero sulla città, sfondando facilmente le
deboli terrazze e facendo fuggire le donne fra clamori spaventevoli, e
provocando qua e là incendii che nessuno si curava di spegnere.

Quando Hossein ed Abei giunsero alla porta di Ravatak, il
cannoneggiamento era divenuto intensissimo.

Centinaia e centinaia di Shagrissiabs, nascosti dietro le mura dei
giardini o ammassati sulle creste delle muraglie, mantenevano un
fuoco vivissimo quantunque poco efficace, trovandosi i cacciatori del
Turchestan ben nascosti entro il burrone ed i pezzi al coperto dietro
la trincea.

I cinquanta uomini d'Hossein, scesi da cavallo, si erano subito
dispersi, appiattandosi dietro i merli della muraglia ed aprendo
anch'essi il fuoco.

Hossein e Tabriz avevano preso il comando d'una batteria di falconetti,
bocche da fuoco che conoscevano perfettamente e che sapevano maneggiare
anche con molta abilità.

Una immensa colonna di fumo s'alzava al di sopra delle altissime
muraglie e delle torri, abbattendosi sui giardini sottostanti, rendendo
incerto anche il tiro dei russi e un'altra giganteggiava sopra la
cittadella dove i ventinove pezzi del _beg_ di Schaar non cessavano di
tuonare.

Disgraziatamente i Shagrissiabs, quantunque fossero tre o quattro
volte più numerosi degli assalitori, non erano nè ben guidati, nè
ben disciplinati, combattendo ciascuno per proprio conto, e le loro
artiglierie, composte tutti di vecchi pezzi, non potevano recare gran
danno.

Per di più le loro muraglie non offrivano che una ben magra resistenza
agli obici russi, sicchè, verso le sette del mattino, i pezzi istallati
sulla torre di Ravatak erano ridotti al silenzio e una grande breccia
era già stata aperta nella muraglia.

I cacciatori del Turchestan cominciavano a uscire dal burrone,
marciando all'assalto su due colonne.

— Tabriz, — disse Hossein che non aveva cessato di far giuocare contro
il nemico i falconetti, credo che tutto stia per finire. —

I Shagrissiabs, non resisteranno dieci minuti all'ultimo attacco.

— Tale è anche la mia opinione, signore, — rispose il gigante, la cui
fronte si era rannuvolata. — Questi uomini non valgono quelli della
steppa. Hanno troppa paura delle baionette dei moscoviti.

— Come finirà quest'avventura?

— Male di certo se non filiamo più che in fretta, cugino, tanto più che
non abbiamo più nulla da fare qui, — disse una voce dietro di lui.

— Che cosa vuoi tu dire, Abei? — chiese Hossein, voltandosi verso il
cugino.

— Che ho saputo or ora e per bocca di Baba-beg, che Talmà non si trova
più qui, — rispose il nipote del _beg_.

— Hai detto? — gridò Hossein.

— Che i banditi l'hanno portata, prima che i russi giungessero, fra le
montagne di Kasret-Sultan.

— E quel furfante non ce lo ha detto prima?

— Pare che non lo sapesse.

— Invece è stato zitto per valersi dei nostri cinquanta cavalieri! —
disse Tabriz.

— Può darsi, — rispose Abei.

— Che cosa fare, Tabriz? — chiese Hossein.

— Mi pare che non ci rimanga che una cosa sola, signore, — rispose il
gigante.

— Di andarcene prima che i russi diano l'assalto?

— Sì, mio signore. I Moscoviti non hanno, a quanto sembra, forze
sufficenti per circondare tutta la città e penso che noi potremmo
uscire senza troppe molestie dalla porta di Rachid.

Da quella parte non odo a tuonare il cannone, ciò indica che il nemico
non si è ancora mostrato.

— È una defezione la nostra, — disse Hossein.

— È buona guerra, signore, — rispose Tabriz. — Giacché il _beg_ ci ha
giuocati, ora facciamola a lui.

Se la cavi come meglio potrà. Andiamo, signore, lasciamo qui i suoi
falconetti e finché abbiamo tempo, sgombriamo.

Noi non abbiamo niente a che fare coll'Emiro di Bukara, tanto meno coi
suoi protettori. —

Poi, alzando la voce verso i suoi uomini, gridò, dominando colla
sua voce stentorea il rombo delle artiglierie ed il crepitìo della
moschetteria:

— A cavallo, amici!... Andiamo a caricare i russi! —

La confusione che regnava in quel momento sui bastioni e sulle muraglie
di Ravatak era tale, che nessuno si poteva occupare della defezione dei
cinquanta cavalieri.

I russi spingevano l'attacco con grande vigore. I cavalieri del
Turchestan ed i cosacchi correvano all'assalto, mandando fragorosi
urrah e portando seco un gran numero di scale per superare le altissime
muraglie.

Le migliaia di fucili che tuonavano dietro le merlature e dietro le
mura dei giardini, non arrestavano affatto l'assalto dei moscoviti,
i quali muovevano addosso alle mura a passo di carica, preceduti dai
loro trombettieri e protetti dal fuoco intensissimo dei pezzi nascosti
dietro la trincea.

Hossein e Tabriz, prevedendo l'imminente resa della città e non amando
essere coinvolti in quella ribellione che non li interessava affatto,
avevano lanciato i cavalli a galoppo sfrenato per raggiungere la
muraglia opposta, prima che i russi potessero completare l'aggiramento.

Tutte le vie erano ingombre di fuggiaschi. Donne e fanciulli, correvano
all'impazzata, urlando spaventosamente, carichi degli oggetti più
preziosi, mentre le palle delle artiglierie russe cadevano dovunque,
provocando nuovi incendi.

Sulle case della città alta, una immensa nuvolaglia nera s'alzava,
carica di scintille, volteggiando turbinosamente e calando verso i
giardini.

Gli scoppi coprivano le urla dei fuggiaschi. Erano le polveriere della
cittadella che saltavano, facendo diroccare le scarpate e sventrando
i ridotti sui quali ancora tuonavano, ma con poca fortuna, i ventinove
pezzi ed i falconetti del _beg_ di Schaar.

Hossein e Tabriz, seguiti da Abei, dai cinquanta cavalieri e dai
banditi di Hadgi, attraversarono la città, travolgendo sotto le zampe
dei cavalli non pochi fuggiaschi e raggiunsero la porta di Rachid, che
era guardata solamente da pochi cavalieri Shagrissiabs, non essendosi
mostrata, in quella direzione, alcuna compagnia di russi.

— Aprite! — gridò Tabriz, sfoderando il _kangiarro_. — Ordine di
_Djura-bey_.

— Che cosa vuoi fare? — chiese il comandante del drappello.

— Caricare i russi alle spalle, — rispose il gigante. — Sbrigati o
prenderanno d'assalto la torre di Ravatak. —

La porta, laminata con lastre di bronzo, che non era stata barricata,
fu spalancata ed i cavalieri passarono come un uragano sul ponte
levatoio gettato attraverso il profondo fossato.

— Preparate gli archibugi! — gridò Hossein. — Questa calma non mi
assicura.

— Vedi nulla? — chiese poi a Tabriz, che spingeva i suoi sguardi
attraverso i folti cespugli che coprivano i margini dei burroni.

— No, signore, — rispose il gigante. — Tuttavia non sono completamente
tranquillo.

Questo silenzio mi ha l'aspetto di un agguato.

— Carichiamo a fondo.

— Sono pronto, signore!

— E passeremo come siamo passati attraverso le linee delle _Aquile_?

— Non ne dubito.

— Il _kangiarro_ fra i denti! Al galoppo! —

Il primo burrone non era che a mille metri dall'ultimo giardino.
I cavalieri vi giunsero sopra a corsa sfrenata, ma nel momento di
scendere il declivio videro sorgere una selva di baionette.

Era troppo tardi per arrestare i cavalli. La colonna passò di volata,
atterrando quanti russi si trovavano sul suo passaggio, facendo
fuoco colle pistole e maneggiando tremendamente gli affilatissimi
_kangiarri_; trecento passi più innanzi si trovava un secondo burrone
e fu da quello che partì una scarica così intensa e così micidiale da
rovesciare più di metà dei cavalli.

— A terra! — gridò Hossein. — Tutti dietro i cavalli!... Fuoco nel
burrone!... Da due parti! —

I Sarti ed i Shagrissiabs della scorta, quantunque in gran parte
scavalcati, si erano gettati dietro gli animali, rispondendo con una
scarica terribile.

Abei, approfittando della confusione, aveva fatto un cenno imperioso ai
banditi di Hadgi.

— Qui, presso di me... non esponetevi... un colpo supremo... o non vi
darò un _tomano_. —

Il volto del miserabile era diventato, in quel momento, lividissimo;
però i suoi occhi mandavano lampi cupi.

Si era lasciato cadere dietro al suo cavallo, armando le sue due lunghe
pistole. Non guardava i russi che si erano schierati sul margine dei
due burroni e che si preparavano a fucilare i cinquanta cavalieri,
bensì Hossein e Tabriz che stavano sdraiati dinanzi a lui, a pochi
passi di distanza, riparati dietro i loro cavalli che avevano fatto
coricare.

— Amici! — gridò Hossein. — Aspettate che si mostrino!... Finchè a
Kitab tuona il cannone non avremo da temere. Eccoli!... Fuoco! —

Una cinquantina e più di cosacchi erano sorti sull'orlo del burrone,
avanzandosi con precauzione in mezzo alle erbe, coi moschetti puntati.

La scorta non indugiò a far fuoco, con un accordo splendido, mirando
molto in basso.

Quindici o venti moscoviti, colpiti alle gambe ed al basso ventre
rotolarono nel burrone che stava dietro a loro, insieme a numerosi
cavalli che si erano alzati fra i cespugli.

Quella scarica disorganizzò per un momento gli assalitori, ma subito
una mezza _sotnia_ di cosacchi sorse come per incanto fra le erbe,
aprendo un fuoco violentissimo, appoggiato da due falconetti mascherati
dietro un piccolo rialzo.

Una dozzina di Sarti, quantunque protetti dai cavalli, stramazzarono al
suolo, fulminati da una bordata di mitraglia.

— Ah!... Tabriz! — esclamò Hossein. — Siamo presi!...

— Non ci rimane che di caricare, signore, — rispose il gigante.

— A fondo?

— Di volata.

— Da' il comando, prima che i russi ci ammazzino o ci storpino tutti i
cavalli. —

Il gigante stava per alzarsi, quando due nuove scariche rimbombarono
dinanzi e dietro la scorta. I moscoviti avevano fatto fuoco dai due
burroni e quella scarica fu disastrosissima per la scorta.

I cavalieri erano stramazzati, più di metà, per non più rialzarsi.

— A cavallo! — urlò Hossein, balzando in piedi. —

In quel momento un colpo di pistola rimbombò dietro di lui... e cadde
sul proprio cavallo.

Tabriz si voltò, col kangiarro in pugno, digrignando i denti e urlando:

— Tradimento!... Tradi... —

Non potè finire. Un secondo sparo echeggiò a tre passi di distanza,
confondendosi colle scariche dei russi e anche il gigante colpito al
dorso, cadde a fianco del suo signore, mandando un vero ruggito di
furore.

Aveva veduto la mano che gli aveva cacciato in corpo quel proiettile
foderato di rame, come usano gli uomini della steppa.

Quasi nel medesimo istante una voce squillante aveva gridato:

— A cavallo!... Caricate! —

Abei, che stringeva ancora fra le mani le pistole fumanti, con un salto
da tigre si era gettato sul suo farsistano, che alla voce del padrone
erasi prontamente levato.

— Caricate! — ripetè il nipote del _beg_. — Giù col _kangiarro_! —

Quindici uomini, fra i quali i banditi di Hadgi, sfuggiti
miracolosamente alle scariche dei russi, avevano risposto all'appello.

Un urlo terribile, feroce, si sprigionò dai loro petti.

— _Uran!... Uran!..._ —

Poi quel drappello di demoni, senza curarsi di coloro che giacevano al
suolo, contorcendosi fra gli ultimi spasimi dell'agonia, era partito
con un impeto irrefrenabile, piombando coi kangiarri alzati fra i
cosacchi, che occupavano il margine del burrone.

Quell'attacco fu così fulmineo, che i russi, per non venire travolti,
si gettarono alla rinfusa a destra ed a sinistra, senza nemmeno tentare
di farvi fronte.

Il drappello, preceduto da Abei, passò come un uragano, discese il
burrone, poi lo risalì in volata e scomparve fra le alte erbe della
steppa, salutato da un'ultima, ma troppo tardiva scarica.




CAPITOLO XVI.

Il rifugio dei banditi.


Mentre Abei, colla sua piccola scorta, galoppava verso la catena
dei Kasret-Sultan-Geb, per raggiungere la caverna, dove si trovavano
rifugiate le _Aquile_ della steppa, Kitab assalita sempre vigorosamente
dalle due colonne d'assalto del colonnello Miklalovsky a poco a poco
cadeva.

Una larga breccia era già stata aperta a fianco della porta di Ravatak
ed i cannoni della torre, tutti smontati, non potevano più far nulla.

Era dunque quello il buon momento per dare il colpo supremo alle orde
dei Shagrissiabs.

Questi che si erano ammassati sulle terrazze e sulle mura, non avevano
indugiato ad aprire un fuoco vivissimo coi loro moschettoni, non
potendo contare che sull'appoggio di pochi falconetti e di qualche
racchetta, ancora piazzati sui ridotti della cittadella.

Malgrado quella pioggia di palle, i russi piantarono le loro scale,
alcune sulla breccia, altre sulla muraglia e sui parapetti, montando
lestamente all'assalto.

I Shagrissiabs, che si erano radunati in buon numero sulla cresta della
cinta, già sgomentati per la perdita della loro artiglieria, al primo
apparire delle baionette russe, si erano dati alla fuga attraverso i
giardini urlando a squarciagola:

— Il nemico!... Il nemico!... Si salvi chi può! —

Secondo le istruzioni ricevute, le due colonne d'assalto, appena
superata la cinta, si erano subito messe in marcia verso la cittadella
sui cui ridotti i falconetti sparavano ancora.

Una frazione però aveva dato la scalata alla torre di Ravatak ed aveva
rovesciato nel fossato i due cannoni che la difendevano.

Le due colonne, dato fuoco ad alcune capanne per illuminare la via,
avevano continuata la loro marcia, rinforzate dalla riserva che
l'avevano in quel frattempo raggiunta.

I Shagrissiabs nascosti nelle strette vie che dividevano i giardini
racchiusi fra le due cinte, pur fuggendo, non cessavano di far fuoco.
Anche i ridotti non erano diventati ancora muti.

Il generale Abramow, frettoloso di finirla, lanciò allora all'assalto
una terza colonna, coll'ordine d'impadronirsi della seconda cinta e di
entrare nelle vie della città.

Un quarto d'ora dopo i russi superavano anche quella muraglia senza
aver incontrato molta resistenza, quantunque _Djura bey_ e Baba, il
_beg_ di Schaar, disponessero ancora di circa ottomila uomini fra fanti
e cavalieri.

Le colonne, compiuta la loro riunione, s'avanzarono allora senza por
tempo in mezzo, verso la terza cinta.

Le vie strette dei giardini erano piene di Shagrissiabs fuggiaschi, coi
quali i russi dovettero impegnare delle accanite lotte a corpo a corpo,
e giunta la colonna ad un crocivio, fecero alto, incendiando varii
mucchi di fieno.

Appena sorto il sole, le truppe moscovite, con pochi colpi di granata,
sfondavano le ultime difese.

I Shagrissiabs s'erano riuniti nella torre vicina all'ultima breccia,
aprendo nuovamente un fuoco intensissimo e micidiale, ciò che obbligò
il generale Abramow a farla prender d'assalto, con non poca fatica,
poiché gli assediati non volevano cedere.

La cittadella nel frattempo era stata abbandonata dai due beg e dai
loro artiglieri. Vistisi ormai perduti, avventarono sui russi la loro
cavalleria e anche quel supremo sforzo non ebbe che un esito infelice.

Alle otto del mattino tutta Kitab era nelle mani dei russi ed i
Shagrissiabs facevano atto di sottomissione, esempio che fu subito
seguito anche dalla guarnigione di Schaar.

L'assalto era costato ai Shagrissiabs più di seicento morti, ma non si
poté sapere il numero dei feriti; ai russi diciannove soli morti, fra
cui un ufficiale e cento e due feriti, fra i quali un generale, quattro
ufficiali superiori e tre inferiori.

Furono trofei della vittoria quattro stendardi, ventinove cannoni ed un
gran numero di falconetti e d'armi da taglio.

                             . . . . . . .

Abei intanto continuava la sua corsa, non essendo stato più inquietato
dai russi nascosti nei burroni e che d'altronde, non possedendo ottimi
cavalli, non avrebbero potuto dargli la caccia.

I banditi di Hadgi, praticissimi della regione, si erano messi alla
testa del drappello, il quale si componeva quasi esclusivamente
di Sarti, ossia di amici fedelissimi di Talmà, pronti a qualunque
sbaraglio pur di liberare la loro signora.

La frontiera della Tartaria chinese, o meglio della Duzungaria, non era
lontana.

I cavalli, da due giorni ben riposati, divoravano d'altronde le miglia,
col medesimo slancio impetuoso, senza dar segno di stanchezza.

A mezzodì il drappello saliva già i primi contrafforti, che erano
coperti da folte foreste, per la maggior parte da macchie immense
di querce, di cedri selvatici, di pini e di ginepri sopra i quali si
vedevano volteggiare in gran numero aquile d'Astrakan, falconi, merops
e sparvieri.

Giunto ad una certa altezza, dove si cominciava a scorgere un sentiero
serpeggiante attraverso ad un burrone, i banditi si erano fermati,
guardando Abei.

Questi aveva subito compreso che non dovevano trovarsi lontano dal
rifugio delle _Aquile_ e che era giunto il momento di prendere delle
precauzioni, onde i Sarti non potessero accorgersi della sua intesa coi
rapitori di Talmà.

— Amici, — disse, alzando la voce e volgendosi verso i Sarti che
stavano caricando i loro moschettoni, fingendosi in preda ad una
profonda commozione, — mio cugino è caduto sotto il piombo dei russi,
ma io ho giurato al _beg_, mio zio, di condurre a buon fine l'impresa
che ci ha spinti lontani dalla steppa.

La mia vita appartiene a Talmà, la vostra signora, ed io non tornerò al
di là dell'Amu-Darja, senza quella povera fanciulla.

Siete sempre decisi ad aiutarmi?

— Siamo pronti a morire, — risposero i Sarti ad una voce.

— Questi uomini, che ci hanno guidato fino qui, — riprese Abei, —
sanno ove si sono rifugiate le _Aquile_ e dove Talmà è stata condotta.
Accomodatevi qui e aspettate il mio ritorno.

— Signore, — disse un vecchio Sarto dalla lunga barba grigia, — dove
vai tu? Non esporre la tua vita senza che noi ti scortiamo.

Il _beg_ tuo zio ti ha affidato a noi e dobbiamo proteggerti.

— Non farò che una ricognizione, che giudico necessaria, — rispose
Abei. — Siamo in numero troppo esiguo ormai per tentare un assalto
diretto contro quei banditi e dovremo ricorrere ad una sorpresa, se
vorremo liberare Talmà.

Non inquietatevi quindi per me e aspettate senza ansie il mio
ritorno. —

I Sarti, completamente rassicurati dalle parole del nipote del _beg_,
discesero da cavallo, accampandosi in mezzo ad una folta macchia di
colossali platani.

Allentò le briglie e riprese la salita, scortato dai banditi.

Oltrepassato il burrone che si estendeva per qualche miglio,
fiancheggiato da altissime querce, i cavalieri si trovarono
improvvisamente dinanzi ad un gruppo di uomini barbuti, con immensi
turbanti sul capo e armati di fucili, di pistole e di _kangiarri_, che
diedero l'alt con voce minacciosa.

— Giù le armi, — disse uno dei banditi della scorta, facendo un segno.
— Annunciate il capo Abei Dullah, nipote del _beg_ Giah Aghà. —

Gli archibugi, che erano già stati puntati, furono subito abbassati,
gli uomini s'inchinarono profondamente ed i cavalieri continuarono a
salire il sentiero fermandosi dinanzi ad un'alta parete rocciosa che
mostrava alla sua base un largo crepaccio.

Altri banditi erano comparsi, sorgendo fra i cespugli che coprivano
la base della muraglia, puntando anche essi i fucili: poi scorgeudo i
loro camerati che scortavano Abei, si erano subito messi in posizione
d'attenti.

— Andate a chiamare il capo, — disse uno della scorta, mentre Abei
scendeva da cavallo e si gettava dietro una macchia d'astrogolli, per
timore di venire scorto da Talmà.

Pochi momenti dopo Hadgi usciva dalla caverna e raggiungeva Abei, che
si era seduto su un masso.

— Cominciavo ad inquietarmi del tuo ritardo, signore, — disse il
bandito, facendo un goffo inchino. — Ho udito tutta la notte a rombare
il cannone a Kitab.

L'hanno presa?

— Credo che ormai tutto sia finito per Djura bey, — rispose Abei. — E
Talmà?

— È nella caverna, strettamente sorvegliata. Comincia ad annoiarsi
quella fanciulla; non fa che piangere.

— M'incarico io di consolarla.

— E tuo cugino, signore? Dove l'hai lasciato?

— I russi l'hanno ucciso insieme a Tabriz.

— Ne sei bene sicuro? Io ho più paura di quei due uomini, che di tutti
i Shagrissiabs di _Djura bey_.

— Io non ho potuto bene accertarmi se Hossein sia proprio morto, perchè
i russi non me ne hanno lasciato il tempo. L'ho visto cadere, assieme a
Tabriz, colpiti entrambi alle spalle...

— Alle spalle! — esclamò Hadgi, guardando maliziosamente Abei. — Da
palle di piombo o da palle rivestite di rame?

— Non occuparti di ciò, — disse Abei, seccato.

— E se fossero stati solamente feriti?

— I russi non ischerzano colle spie: le deportano nelle steppe del Don
o le fucilano.

— Non ti comprendo, signore.

— Ho fatto scivolare ieri sera, nella fascia di mio cugino, delle
lettere compromettenti. Non sono uno sciocco io.

— Anzi, un uomo meraviglioso, — disse il bandito, con sincera
ammirazione.

— Basta, lasciamo i morti e occupiamoci dei vivi. Hai preparato il
tuo piano? Ricordati che io devo comparire come un salvatore, o tutto
l'edificio che ho innalzato con tanta pazienza e tanta abilità, andrà a
catafascio, insieme ai _tomani_ che devo sborsarti.

— Tu hai una scorta, — rispose il bandito, dopo qualche istante di
riflessione, — è vero?

— Una quindicina d'uomini.

— Io farò credere a Talmà che devo assentarmi colla maggior parte dei
miei banditi per accorrere in aiuto di Kitab e non lascerò che una
diecina d'uomini a guardia della caverna.

Questa sera tu darai l'attacco, i miei, alle prime fucilate,
scapperanno come lepri, per un passaggio che è noto solo a noi e ti
prenderai la fanciulla.

Che cosa vuoi di più semplice?

— Sei furbo.

— I tomani, ora, signore, perché noi non ci rivedremo forse mai più.

Ritorno nella steppa della fame e non ripasserò, per parecchi anni di
certo la frontiera di Bukara... —

Abei si tolse dall'ampia fascia due carte e le consegnò al bandito.

— Una per te, una per la famiglia del _mestvire_. Presentati a Jurtschi
Omar, banchiere a Samarcanda e ti verrà subito versata la somma. Egli è
già stato avvertito da parecchie settimane.

— Grazie, mio signore.

— Sii leale colla famiglia del povero _mestvire_.

— Giuro sul Corano che non mancherò di versarle fino all'ultimo tomano.
Addio, signore, questa sera io sarò ben lontano. —

Abei lo congedò con un gesto, raggiunse il cavallo e ridiscese verso il
campo, sempre seguito dai banditi che l'avevano fino allora scortato.

I Sarti lo aspettavano, in preda ad una vivissima ansietà, colle armi
in mano, temendo qualche improvviso attacco da parte delle _Aquile_.

— Accampatevi pure, amici, — disse loro Abei, smontando. — Sono
riuscito a scoprire il rifugio dei banditi e quello che maggiormente
ci interessa, ho anche saputo da un pastore che quasi tutte le _Aquile_
hanno lasciato queste montagne per accorrere in aiuto dei Shagrissiabs
di Schaar e che solo un piccolissimo drappello veglia su Talmà.

— Signore, — disse un vecchio Sarto, che pareva esercitasse una
certa influenza sui suoi compagni, — se è vero quello che ti hanno
raccontato, partiamo subito, invadiamo la caverna e facciamo a pezzi
quei miserabili.

— No, — rispose Abei, con voce ferma, — aspetteremo questa sera per
sorprenderli.

— Tuo zio, il_ beg_, non avrebbe esitato un solo istante. —

Abei aggrottò la fronte.

— Sono sì o no il capo io? — rispose poi. — Sono io che comando ora e
non già il _beg_ mio zio.

Accampatevi e lasciatemi riposare. So bene quello che faccio. —

Levò al proprio cavallo le briglie e la sella, onde potesse pascolare
liberamente; stritolò una galletta di granoturco che uno dei banditi
gli aveva offerto e andò a sdraiarsi all'ombra d'un platano, mentre i
superstiti della scorta, vedendolo così tranquillo s'affrettavano ad
imitarlo, in attesa di menar poderosamente le mani contro le _Aquile_.

Nessun avvenimento turbò il loro riposo. Quando il sole fu prossimo
al tramonto, Abei, che aveva sempre dormito o forse aveva voluto farlo
credere, si alzò e dopo d'aver insellato il cavallo disse:

— Avanti, amici: il momento è giunto di riprenderci una buona
rivincita. Pensate che la liberazione di Talmà, la vostra signora,
dipende dal vostro valore.

— Siamo pronti, signore, a dare la vita per la padrona, — rispose ad
una voce la scorta.

— Seguitemi dunque: è il nipote di Giah Aghà che vi guida, — gridò Abei
sfoderando il _kangiarro_.

— Sono cariche le vostre armi?

— Sì, signore!...

— Avanti, cavalieri della steppa! —

Si misero a salire la montagna, seguendo un sentieruzzo che era
fiancheggiato da folte piante, le quali nascondevano completamente
uomini e cavalli. D'altronde l'oscurità era diventata profondissima,
essendosi steso al di sopra delle montagne un denso velo nebbioso.

Il drappello, giunto a tre o quattrocento passi dall'entrata della
caverna, si arrestò e gli uomini saltarono a terra onde poter
avvicinarsi inosservati e sorprendere i banditi, che forse, ritenendosi
perfettamente sicuri fra quelle aspre montagne, non vegliavano.

— Signore, — disse un Sarto, rivolgendosi ad Abei. — Attaccheremo a
fondo o assedieremo i banditi?

— È necessario prendere la caverna d'assalto, — rispose il nipote del
_beg_. — I banditi che si sono recati a Schaar potrebbero ritornare e
sorprendere invece noi.

Seguitemi e appena saremo dinanzi al rifugio fate fuoco, e poi avanti
coi _kangiarri_. —

Si spinsero innanzi, tenendosi nascosti fra le piante e procedendo
curvi.

Abei ed i banditi che lo avevano scortato, camminavano in testa a
tutti, non desiderando questi ultimi separarsi dai loro camerati.

Erano giunti ad una trentina di metri dalla caverna, quando si udì una
voce a gridare:

— All'armi!...

— Sotto, amici! — comandò Abei, slanciandosi innanzi.

I Sarti, in pochi salti, superarono la distanza, fecero fuoco
attraverso la fenditura, poi s'avventarono risolutamente innanzi coi
_Kangiarri_ e le pistole.

Nella caverna Si udirono alcuni spari, poi delle grida che pareva si
allontanassero rapidamente.

Abei stava per guidare i suoi uomini entro il rifugio, quando una voce
che gli fece battere il cuore lo arrestò:

— Non fate fuoco, amici!...

— Talmà! — esclamò Abei.

— Sì... sono io... cognato! — rispose la fanciulla, correndogli
incontro.

— I banditi?

— Fuggiti tutti!...

— Viva la nostra signora! — gridarono i Sarti, circondandola.

— E Hossein? — chiese con angoscia Talmà. — Perchè non è qui?

— È presso il _beg_, — rispose Abei. — Una ferita lo ha costretto a
ritornare con Tabriz.

— Lui ferito!...

— È nulla, sorellina. Un semplice colpo di baionetta ad un braccio,
datogli da un russo durante l'assalto di Kitab.

Quando giungeremo nella tua steppa sarà guarito. A cavallo Talmà. Fra
due giorni saremo alla tua casa. —

Tornarono frettolosamente là dove avevano lasciati i cavalli, e pochi
momenti dopo il drappello scendeva frettolosamente la montagna.

                             . . . . . . .

Verso il tramonto del secondo giorno Abei, che aveva preceduto la
scorta di qualche miglio, lasciando Talmà sotto la protezione dei
Sarti, entrava nella tenda del _beg_, che era stata alzata di fronte
alla casa della signora della steppa.

— Padre, — disse al vecchio, fingendo di asciugare due lagrime, — ti
riconduco Talmà, che io ho strappata ai banditi; ma devo annunciarti
che tu ormai non hai più che un figlio solo che rallegri, se lo potrà,
la tua vecchiaia. —

Giah Aghà, udendo quelle parole, si fece pallidissimo e si slanciò
verso il nipote, afferrandolo per le braccia:

— Hossein! — gridò, con un singhiozzo.

— È morto assieme a Tabriz sotto le mura di Kitab. Il piombo maledetto
dei moscoviti ha ucciso entrambi. —

Il vecchio _beg_ si era tenuto per alcuni istanti ritto, cogli occhi
sbarrati, il viso sconvolto da un dolore intenso, poi si era lasciato
cadere su uno dei divani che circondavano la tenda, scoppiando in
singhiozzi.

— Padre, — disse Abei, — tu hai perduto un figlio, ma potrai ancora
avere una figlia perchè Talmà è viva e salva.

Se tu lo vorrai, surrogherò mio cugino e avrai una famiglia.

— Sì, — mormorò il _beg_.




PARTE SECONDA




CAPITOLO I.

I prigionieri.


— Avanti!...

— Eccoci, sergente.

— Vi sarà forse qualcuno da raccogliere laggiù, fra i due burroni.

Caricavano bene quei Shagrissiabs, benchè non fossero molti. Se _Djura
bey_ avesse avuto due migliaia di cavalieri così ardimentosi, non so se
Kitab sarebbe in nostra mano.

— E troveremo anche molti dei nostri, è vero, sergente?

— Ne sono caduti non pochi.

Bada, Olaff, che la lanterna non si spenga. La notte si fa troppo
oscura.

— No, sergente.

— Avanti dunque e guardate ove posate i piedi. —

Quattro fantaccini di linea turchestana, guidati da un sergente
cosacco, di forme vigorose, con una selva di capelli rossi che
gli sfuggivano al di sotto del villoso cappello in forma di torre,
s'avanzavano con precauzione fra i due burroni, dove la scorta di
Hossein era stata quasi interamente sterminata dai russi.

Il sergente ed i quattro soldati, uno dei quali portava la lanterna,
superato il primo burrone, avevano rallentata la marcia e armati i
fucili, potendo darsi che vi fosse qualche ferito nascosto e che li
salutasse con qualche colpo di fuoco prima di spirare.

— Non dobbiamo essere lontani, — disse il sergente. — Se le Aquile
rapaci sono qui, i morti non mancheranno.

Aprite gli occhi, ragazzi!...

— Fa oscuro come in fondo alla bocca d'un cannone, — borbottò colui che
teneva la lanterna.

— Manda una benedizione alla luna perchè si mostri, tu che sei figlio
d'un _pope_.

— Preferirei di dar fuoco a tutte queste erbe.

— E arrostire anche noi poco allegramente, è vero Olaff?

Tu non sei un cosacco e non conosci perciò la steppa; quando brucia,
fa paura mio caro, ed i pozzi di petrolio di Baku, farebbero una ben
meschina figura insieme coi loro serbatoi!

Ah!... Ci siamo! Uomini e cavalli! Vi è un bel gruppo di morti
qui. —

A cinquanta metri dal secondo burrone vi era una massa di cadaveri.
Uomini e cavalli erano caduti confusamente insieme, sotto le scariche
dei cacciatori del Turchestan, formando come una immensa catasta.

— Vediamo se vi è qui in mezzo qualcuno dei nostri — disse il sergente,
prendendo la lanterna e proiettando la luce dinanzi a sè. — Di questi
bricconi di Shagrissiabs non ci cureremo gran che e non li disputeremo
ai falchi ed alle aquile, ma daremo sepoltura almeno ai camerati.

— E poi vi può essere qualche ferito da soccorrere, — disse Olaff.

Il cosacco ed i suoi compagni si cacciarono, non senza un po' di
ripugnanza, fra quei cadaveri, tirando a forza gli uomini che si
trovavano sotto i cavalli.

I Sarti ed i loro camerati presentavano, anche nella morte, un aspetto
fierissimo.

Tutti stringevano ancora fra le mani, rattrappite dalle ultime
convulsioni dell'agonia, _kangiarri, jatagan_ e pistole, ed avevano i
lineamenti alterati dalla rabbia della lotta.

— Sono ben brutti, — diceva il sergente, chinandosi su ciascuno. —
Sembrano veri briganti.

— Ma non questo, sergente! — esclamò ad un tratto un soldato che si
era precipitosamente curvato su uno dei combattenti. — Farebbe una
splendida figura anche fra le guardie nobili del Padre bianco (lo
Tzar).

— Vediamo un po' Mikalow. —

Il sergente spinse innanzi la lanterna ed un grido gli sfuggì:

— Oh!... Il bel giovane!...

— Sembra un principe, — disse Olaff.

— E tale da innamorare qualunque fanciulla, — aggiunse un altro.

— Che splendide armi! — esclamò il sergente. — Questo deve essere il
figlio di qualche Emiro o di qualche _beg_.

Peccato che l'abbiano ucciso e così giovane!...

— Vediamo sergente, se è veramente morto, — disse Olaff.

— Alzatelo. —

Due soldati trassero il giovane di sotto ad un cavallo che in parte lo
copriva e lo esaminarono attentamente.

— Nessuna ferita dinanzi, — disse il sergente. — Voltatelo... Ah!...
Eccolo qui un foro nel dorso, sotto la scapola sinistra... una palla di
certo...

To'!.. Vediamo... mi sembra impossibile che questa ferita abbia potuto
causare la morte a questo giovane...

Per tutti gli_ etmani_ della Kabardia!. Un fremito!... Oh ragazzi, non
è ancora spirato! Me ne intendo io di ferite! —

I quattro soldati, che avevano provata una subitanea simpatia per quel
bel giovane, quantunque dovesse essere stato un loro nemico, lo avevano
deposto frettolosamente sul cadavere d'un cavallo, probabilmente il suo
a giudicarlo dalla ricchezza della gualdrappa che era ricamata in oro e
dalla bellissima sella tutta a borchie d'argento.

Il sergente gli tolse il _kangiarro_ che teneva ancora in mano, pulì la
lama con un lembo della sua grossa casacca e gliela mise dinanzi alle
labbra che erano semi-aperte, mormorando:

— L'aria è fredda questa notte; vedremo se l'acciaio si
appannerà. —

Attese un mezzo minuto, poi fece un gesto di gioia.

Sull'acciaio si era distesa lentamente come una leggerissima ombra, la
quale aveva offuscato lo scintillìo del metallo.

— Respira! — esclamò il cosacco.

— Sia pure nostro nemico, eppure sarei ben lieto che questo giovane si
potesse salvare e... —

Si era bruscamente interrotto, retrocedendo vivamente. Anche i quattro
soldati lo avevano imitato, armando rapidamente i loro fucili.

Un'ombra gigantesca era sorta a pochi passi da loro, chiedendo con voce
rauca:

— Che cosa fate voi, canaglie? Siete i corvi della steppa? Giù quel
giovane, o Tabriz vi ucciderà!...

— Noi siamo russi e non già ladri, — disse il sergente, snudando la
sciabola.

Il gigante era rimasto un momento silenzioso, fissando i suoi occhi ora
sulla lanterna ed ora sul giovane, poi un grido lacerò il suo petto.

— Il mio signore!... Morto!...

Morto!... Dannazione d'Allah e del miserabile che l'ha ucciso!..

— Chi, Ercole? — chiese il sergente — e se tu invece t'ingannassi?

— È il mio padrone! — ruggì Tabriz.

— Un principe?

— Il nipote di un_ beg_... di Giah Aghà!...

— Me l'ero immaginato che doveva essere un pezzo grosso, ma
rassicurati. Ercole mio, non è ancora spento e forse non se ne andrà
nel paradiso di Alì, Hussein, Maometto e compagni.

— Vive?...

— Sembra. —

Tabriz fece un salto innanzi, poi cadde subito sullo stesso cavallo su
cui trovavasi Hossein.

— Maledetta palla che quel traditore mi ha cacciato nel dorso — disse,
digrignando ferocemente i denti.

— Anche tu ferito?

— Per me non mi preoccupo, — disse Tabriz. — Ci vuol ben altro che una
palla.

— Infatti sei più robusto d'un orso.

— Sergente, — disse Olaff, — noi perdiamo tempo in chiacchiere inutili,
mentre questo giovane ha bisogno di cure.

— Hai ragione, sono uno stupido. Slacciate una coperta e portiamolo al
campo. Penseranno i nostri medici a salvarlo.

Lesti, ragazzi!... Torneremo più tardi. Tu, Ercole, puoi seguirci? Ci
vorrebbe un elefante per portare te.

— Salvate lui, il mio padrone, — disse Tabriz, con voce singhiozzante.

— Io vi seguirò egualmente.

È lui che voglio che viva.

— Uhm! — grugnì il cosacco. — Purchè non lo fucilino più tardi, o
l'Emiro di Bukara non lo faccia acciecare.

Non è troppo tenero quel selvaggio principe coi ribelli che turbano i
suoi sonni. —

Un soldato aveva spiegata rapidamente la coperta di lana, che portava
a tracolla ed i suoi camerati vi avevano adagiato sopra Hossein con
infinite precauzioni.

Il cosacco, prima di dare il comando di mettersi in marcia, levò al
ferito la ricca giubba persiana, tagliò la camicia di seta, diede uno
sguardo alla ferita prodotta, a quanto pareva, da una palla di pistola
e vi cacciò dentro un pizzico di filaccia di lino fasciandola poi
lestamente, quantunque il sangue si fosse oramai raggrumato impedendo
l'uscita a quello che rimaneva nel corpo.

— Là, — disse, facendo schioccare contemporaneamente la lingua e le
dita. — Credo che un medico dell'esercito non avrebbe potuto fare di
meglio. Oh!.... M'intendo io di ferite! —

Poi, volgendosi verso Tabriz che si manteneva ritto per uh vero
miracolo di suprema energia, gli chiese:

— E per te, Ercole, che cosa posso fare? Vuoi che visiti anche la tua
ferita?

— Farai quello che vorrai, moscovita, ma più tardi, quando saremo al
campo.

— Ecco un magnifico orso, — borbottò il sergente, con vera ammirazione;
— che pelle dura hanno questi Shagrissiabs! —

Poi alzando la voce:

— Lesti, all'accampamento, camerati! —

I quattro soldati afferrarono i quattro lembi della coperta e guidati
dal sergente che teneva alta la lanterna, si misero in marcia a passo
affrettato, seguiti da Tabriz il quale pareva che fosse improvvisamente
guarito della sua ferita.

In venti minuti raggiunsero il primo burrone, poi in altri dieci si
trovarono dinanzi ai giardini di Kitab, dove ardevano giganteschi falò,
i quali facevano vivamente scintillare un gran numero di fasci d'armi.

Molte tende, per lo più piccole, si rizzavano qua e là e molti soldati
russi fumavano placidamente le loro immense pipe di porcellana,
commentando a bassa voce gli avvenimenti della giornata e narrandosi
le prodezze compiute durante l'assalto della torre di Ravatak, il solo
luogo si può dire, ove i Shagrissiabs di _Djura bey_ e di Baba-beg
avevano opposta un'accanita resistenza.

Il sergente ed i suoi soldati, dopo d'aver risposto alla parola
d'ordine delle sentinelle, attraversarono l'accampamento ed entrarono
sotto una vasta tenda sulla cui cima ardeva un grosso fanale, accanto
ad una bandiera rossa, attraversata da una grande croce bianca.

Nell'interno vi era una ventina di materassi, sui quali giacevano degli
uomini che avevano la testa fasciata di bende più o meno insanguinate:
russi feriti dai kangiarri, dagli jatagan e dalle scimitarre dei
Shagrissiabs, nell'attacco dei giardini di Kitab.

Nel mezzo, sotto una lanterna, un capitano medico, molto barbuto, con
un grosso sigaro in bocca, stava seduto su un tamburo leggendo qualche
vecchio giornale.

Vedendo entrare il sergente alzò il capo, senza smettere di fumare.

— Che cosa mi porti, Alikoff? — chiese. — Non è ancora finita la
raccolta dunque?

— No, capitano, però quello che vi conduco non è uno dei nostri. —

Il capitano aggrottò la fronte e fece un gesto come di stizza.

— Un ribelle?

— Sì, capitano.

— Portatelo a _Djura bey_ od al suo socio, Baba beg.

— Non potrebbe giungere vivo fino a loro. È un pezzo grosso che vi reco
capitano, il figlio d'un _beg_, sembra.

— Bah!.... Vediamo! —

Gettò via il sigaro e s'accostò ai quattro soldati che reggevano la
coperta su cui si trovava Hossein.

— Per S. Piero e S. Paolo! — esclamò. — Che bel giovane! Dove l'hai
pescato, Alikoff?

— In mezzo ad un cumulo di cadaveri.

— Non è morto?

— Non ancora, capitano.

— Dov'è ferito?

— Al dorso.

— Ferita non gloriosa se vogliamo. Fallo deporre su quel letto vuoto e
fammi portare i ferri.

— Ve n'è un altro, capitano, — disse il sergente, indicando Tabriz, che
in quel momento entrava.

Il medico squadrò il gigante con un certo stupore, poi disse, un po'
sorridendo:

— A quello basterà una buona zuppa per rimetterlo in gambe.

— No, capitano, ha una palla in corpo anche lui e non delle nostre, —
rispose il sergente.

— Ed è venuto qui senza aiuto?

— Da solo.

— Avrebbe l'anima attaccata al corpo con chiavarde di acciaio? —
esclamò il capitano.

— Sembra, signore.

— Allora può aspettare. Pensiamo prima a questo giovane che è più
interessante di quel bufalo della steppa.

Se non è morto finora non morrà nemmeno più tardi. Fallo passare in un
altro letto. —

Si avvicinò ad Hossein che era stato già deposto su un materasso e si
curvò su di lui, aprendogli la camicia di seta bianca e appoggiando un
orecchio sul cuore.

— Batte, — disse dopo qualche istante. — Ferita grave senza dubbio;
forse non è mortale.

Cerchiamo di estrargli la palla, innanzi a tutto. —

Gli tolse la ricchissima e lunghissima fascia di seta che gli stringeva
i fianchi ed in quell'atto vide cadere a terra un piccolo plico.

Lo raccolse lestamente e se lo mise in tasca, non così presto che
Tabriz non l'avesse veduto. Il turchestano però non credette opportuno
di fare qualche rimarco, temendo di ritardare l'estrazione del
proiettile.

Il sergente intanto aveva portato la cassetta dei ferri chirurgici,
mentre due infermieri preparavano fasce e filamenti di lino.

Il capitano dopo d'aver fatto bene accomodare il giovane sul ventre,
si mise subito all'opera, scandagliando prima la ferita e poi
allargandola.

Agiva rapidamente, con mano sicura, da uomo pratico in fatto di ferite.

Trascorse qualche minuto, lungo quanto un secolo pel povero Tabriz che
non aveva voluto ancora coricarsi, poi il capitano ritirò dolcemente
una specie di pinza, mostrando al sergente ed agli infermieri una palla
rotonda, tutta coperta di sangue.

— Fortunatamente la scapola l'ha fermata, — disse. — Se avesse
continuato il suo cammino, avrebbe attraversato il polmone.

— Non è una palla russa, è vero, signore? — chiese Tabriz i cui occhi
avvampavano d'una collera terribile.

Il capitano la lasciò cadere in un bacino di rame per pulirla dal
sangue, poi la ritirò.

— È rivestita di rame, — disse poi. — È una palla turchestana.

Vi uccidevate fra voi, dunque?

— No, signore. È stato commesso un infame delitto ed il fatto risulta
limpidamente dalla ferita ricevuta dietro le spalle, mentre questo
valoroso giovane non ha mai mostrato i talloni al nemico.

— Bah!... Avete sempre questioni voi o... —

Un sospiro che sfuggì a Hossein gl'interruppe la frase.

— Buon segno, — disse il capitano.

Poi, voltandosi verso Tabriz:

— Ora a te, gl'infermieri s'occuperanno del giovane. —

Tabriz andò a sdraiarsi su un materasso vuoto, che si trovava prossimo
a quello del nipote del _beg_ e si spogliò, senza aver bisogno
dell'aiuto del sergente.

— Una ferita quasi identica e anche questa alla scapola, ma a sinistra
invece che a destra, — disse il capitano medico.

— L'uomo che vi ha sorpresi alle spalle, ha fatto un doppio colpo. La
faccenda sarà più facile dell'altra.

Per sfondare un simile dorso ci vuole ben altro che la palla d'una
pistola.

— Quella d'una racchetta, capitano, — aggiunse il sergente.

— E forse non bastava ancora, — rispose il medico, sorridendo.

L'operazione non durò più di due minuti e riuscì completamente. Tabriz
non mandò nessun lamento, anzi nemmeno un sospiro.

— Turchestana, è vero? — chiese il gigante, quando udì la palla cadere
nel bacino.

— Precisa dell'altra, — rispose il capitano.

— Il miserabile! — ruggì Tabriz.

— Conosci l'assassino!

— Sì capitano.

— Un turchestano come te.

— Sì.

— Un cattivo camerata.

— Che un giorno ritroverò, signore e che ucciderò come fosse una belva
feroce, quantunque nipote di un _beg_ e parente del mio signore.

— Taci e pensa a guarire ora. Gli ammalati non devono parlare.

— Permettimi una parola, signore.

— Parla.

— Rispondi della vita del mio signore? Credi che sopravviverà?

— Ora che gli ho estratta la palla non corre più alcun pericolo. Fra un
paio di giorni potrà parlare, ma bada, per ora di lasciarlo tranquillo.

Resisti alla febbre che fra poco ti coglierà e non seccarmi
altro. —

Ciò detto lasciò la tenda-ospedale e passò in una più piccola, che
s'alzava a breve distanza e che era del pari illuminata.

Non conteneva che un piccolo letto da campo, un tavolino sgangherato ed
una sedia in non migliore stato.

Accese un nuovo sigaro, si sedette e poi estrasse il plico che era
caduto mentre svolgeva la fascia di Hossein.

— Può contenere dei documenti importanti pel generale, — mormorò,
stracciando la busta di carta-pecora.

Il plico non conteneva che due foglietti, ma ciò che vi era scritto
sopra doveva essere ben grave, poichè il dottore aveva fatto un
soprassalto e la sua fronte si era aggrottata.

— Un complotto contro il maggior generale Abramow, e contro l'Emiro! —
esclamò ad un tratto. — _Djura bey_ ha fatto bene a scappare, perché se
fosse stato preso non so chi lo salverebbe.

E quei due eran gl'incaricati di commettere l'assassinio! Non valeva la
pena di estrarvi due palle per farvene cacciare in corpo più tardi una
dozzina.

Vedremo però come la intenderà il khan di Bukara. —




CAPITOLO II.

Il tradimento d'Abei.


Non fu che dopo tre giorni di febbre intensissima, accompagnata da
frequenti accessi di delirio, durante i quali non faceva che invocare,
con voce straziante, Talmà, che Hossein poté finalmente riconoscere il
suo fedele turchestano.

Lo stupore del povero giovane fu tale, nel vedersi quasi accanto,
ancora però sdraiato, il gigante, che credette dapprima di essere
ancora in preda al delirio.

Tabriz, vedendo che lo guardava cogli occhi sbarrati, senza parlare,
aveva indovinato subito ciò che passava attraverso il cervello di
Hossein.

— Non t'inganni, mio signore, sono proprio io, il tuo fedele servo —
disse il gigante. — Come stai? Meglio di ieri di certo, a quanto mi
sembra.

Possiamo dire di essere scampati alla morte per un pelo di cammello.

— Tabriz!.... Tu! — esclamò Hossein.

— Parla sottovoce, mio signore od il capitano medico ti proibirà di
aprire la bocca.

Sei ancora troppo debole.

— Che cosa è successo? Che cosa fai tu, lì? Dove siamo noi? V'è nel mio
cervello una confusione inestricabile.

— Sono accadute certe cose, mio signore, che è meglio che tu le ignori
per ora, — rispose Tabriz con voce sorda. — Tu vuoi sapere dove siamo?
In un ospedale da campo dei moscoviti, sotto le mura di Kitab.

— E allora?....

— Taci, mio signore, non nominarla. Tu non devi pensare alla fanciulla
per ora; ti basti sapere che oramai conosco la persona che assoldò le
_Aquile della steppa_.

Le nostre due ferite mi hanno aperto gli occhi.

— Che cosa vuoi dire Tabriz?

— Che noi non siamo caduti sotto il piombo dei moscoviti.

Un miserabile ci ha colpiti a tradimento alle spalle e quel miserabile
era un turchestano al pari di noi.

— Chi! Tu conosci il suo nome?

— Sì, padrone, ma non te lo dirò fino a che non sarai perfettamente
guarito. —

Poi abbassando la voce, in modo da non poter essere udito dai feriti
che occupavano gli altri letti e che erano tutti russi gli chiese:

— Padrone, avevi dei documenti tu, nella tua fascia?

— Io! Nessuno, Tabriz. —

Il gigante si era fatto smorto.

— Qualche altro tradimento? — si chiese poscia, aggrottando a più
riprese la fronte e tirandosi rabbiosamente la barba.

Il dottore li guardò in un certo modo che sembrava dire: vi terrò
d'occhio.

— E dunque, Tabriz? — Chiese Hossein vedendo che il gigante rimaneva
muto.

— Quando il capitano medico ti ha levata la fascia ti sono cadute delle
carte, signore.

— Non è possibile: io non ne avevo in dosso. Vado alla guerra col
_kangiarro_ io e non munito di pezzi di carta.

— Sarà come tu dici, mio signore, — disse Tabriz, vedendolo
inquietarsi. — Mi sarò ingannato.

Silenzio, signore: ecco il capitano. —

Il capitano era entrato seguito da alcuni infermieri e vedendo Hossein
col capo curvo dalla parte di Tabriz, gli aveva subito piantato addosso
gli occhi assumendo un'aria poco benigna.

— Come state, giovanotto? — gli chiese poscia, con accento ruvido.

Lo dicevo che non sareste morto.

— Mercè le vostre cure però e la vostra abilità, — rispose cortesemente
Hossein. — Mio zio, il _beg_ Giah Aghà, vi sarà riconoscente, signore.

— Chi lo sa! — disse il capitano, con un certo imbarazzo. — Badate che
voi ed il vostro compagno siete in istato d'arresto.

— Come prigionieri di guerra?

— Ah!... Questo non lo so. Silenzio, non parlate troppo.

La vostra febbre non è cessata. Occorre riposo assoluto a bocca
chiusa. —

Poi, volgendosi verso Tabriz, aggiunse:

— Tu fra un paio di giorni potrai alzarti. Hai una fibra meravigliosa,
mio caro. —

Poi, senza attendere la risposta del gigante, passò oltre, visitando
rapidamente gli altri ammalati.

Era appena uscito quando due cosacchi, armati di fucile, andarono a
collocarsi presso i due letti occupati da Hossein e da Tabriz.

— Ecco le nostre guardie, — disse il gigante, che era ridiventato
inquietissimo.

— Silenzio, — disse uno dei due soldati con un tono da non ammettere
replica. — Abbiamo l'ordine d'impedirvi di parlare.

— Di parlare! — ripetè l'altro come un'eco fedele.

Tabriz rispose con una specie di grugnito e si cacciò sotto le coperte
mentre Hossein faceva altrettanto.

Sei giorni trascorsero, durante i quali i due cosacchi vigilarono
costantemente per turno sui due feriti. Tabriz era già guarito, ma
non aveva potuto avere il permesso di mettere i piedi fuori dalla
tenda-ospedale, nè di poter scambiare una parola col suo giovane
padrone.

La sorveglianza era diventata così stretta attorno al gigante da non
poter fare un passo.

— Capitano, — disse il sesto giorno Hossein, vedendo entrare il russo,
— mi pare che sia tempo di lasciare il letto.

La ferita si rimargina rapidamente ed il riposo non è fatto per gli
uomini della steppa.

— Fate pure — rispose il russo, voltandogli le spalle.

Tabriz era accorso per aiutare il suo padrone a vestirsi, ma il
cosacco, che lo seguiva come la sua ombra, fu lesto a fermarlo,
dicendogli:

— Siete prigioniero. —

Il gigante inarcò le braccia e strinse le pugna, pronto a fulminare il
panduro del Don. Uno sguardo imperioso di Hossein lo arrestò, prima che
quei possenti muscoli si stendessero.

— Un momento di ritardo e tu eri morto, — disse, digrignando i denti. —
Che cosa si vuole da me?

Un drappello di soldati era nel frattempo entrato. Tutti avevano
le baionette inastate e parevano pronti a farne uso, in caso di
resistenza.

— Signore, — disse il gigante, che pareva furibondo. — Devo buttar giù
questi imbecilli?

— Non muovere un dito, — rispose Hossein, che aveva finito di vestirsi
coll'aiuto di un infermiere. — Vediamo di che cosa ci accusano questi
moscoviti.

Un prigioniero di guerra non è un bandito della steppa. —

Il sergente, che li aveva raccolti sul campo di battaglia, aveva
assunto il comando del drappello, dicendo ai due turchestani:

— Dovete seguirci: vi consiglio di rimanere tranquilli perchè ho
l'ordine di farvi fuoco addosso, in caso di ribellione.

Spero che tutto finirà bene per voi, miei poveri ragazzi!

— E di che cosa ci si accusa? — disse Hossein. — Di aver cercato
di lasciare Kitab prima che venisse presa, non desiderando noi
immischiarci negli affari di _Diura-bey_ e di _Baba-bey_?

— Ah!.... Io non lo so, signor mio. Andiamo: al maggiore non piacciono
i ritardi. —

I cosacchi presero in mezzo Tabriz e Hossein e lasciarono la
tenda-ospedale, conducendoli in un'altra più piccola, che si trovava in
mezzo ad un giardino, all'ombra di un platano gigantesco e dinanzi alla
quale vegliava un soldato del 6º battaglione di linea del Turchestan.

Nell'interno non vi erano che due persone sedute dinanzi a un tavolo.

Uno era un maggiore russo, piuttosto attempato, con una barba rossiccia
e già brizzolata ed il petto coperto di decorazioni.

L'altro invece era un bukarino, qualche pezzo grosso dell'Emiro, a
giudicarlo dall'ampio turbante verde che gli copriva il capo, dai
ricami d'oro che ornavano la sua casacca e dalla ricchezza del suo
_kangiarro_ e della sua scimitarra.

Il maggiore, che stava fumando un grosso sigaro, vedendo entrare i
due prigionieri, fissò i suoi occhi grigiastri e ancora vivissimi su
Hossein.

— Tu sei? — gli chiese, dopo alcuni istanti di silenzio.

— Il nipote del _beg_ Giah Aghà, — rispose il giovane.

— Lo conoscete? — chiese il magiore volgendosi verso il rappresentante
dell'Emiro di Bukara.

— Sì, Giah Aghà è uno dei più noti e de' più ricchi _beg_ della steppa
occidentale, — rispose il buccaro. — Ha dato anzi molto filo da torcere
al mio signore, alcuni anni sono.

— Un pericoloso allora.

— Lo credo.

— Suo nipote non lo sarà meno dunque.

— Certo.

— Correte, a quanto pare, nel giudicare, — disse Hossein ironicamente.

— Nega di aver combattuto contro di noi, se l'osi, — disse il maggiore.
— Sei caduto dinanzi al battaglione che io comandava.

— Non dico il contrario, — rispose Hossein, — ma mi preme dirvi,
maggiore, che io non volevo misurarmi coi moscoviti, non essendomi mai
interessato nè degli affari di _Djura-Beg_, nè di quelli dell'Emiro.

Io fuggiva colla mia scorta onde dare battaglia ad una banda di Aquile,
che mi avevano rapita la fidanzata.

— Là!.... Là! — fece il maggiore, con un sorriso beffardo.

— Non sono un ragazzo io per bere simili istorie.

Una vampa d'ira salì in viso al fiero nipote del _beg_, mentre Tabriz
faceva come una mossa per slanciarsi sui due uomini e fulminarli con
due tremendi pugni.

— Io non ho mai mentito, maggiore, — gridò Hossein. — Non sono un
bandito, nè un predone della steppa io!.... Mio padre era un principe!

— Io dico che tu sei venuto qui con un'altra missione e ne ho le prove,
— disse il russo.

— Quale missione?

— Di attentare alla vita dell'Emiro di Bukara e anche a quella del
maggiore generale Abramow, comandante in capo della spedizione.

— Coloro che vi hanno detto codeste cose, hanno mentito! — gridò
Hossein con indignazione.

— E le lettere che ti abbiamo trovate indosso?

— Quali lettere?

— Ah l'infame! — ruggì Tabriz. — L'avevo sospettato!....

— Ah!.... Vedi! — esclamò il maggiore, sogghignando. — Il tuo servo si
è tradito e ti ha involontariamente perduto.

— Che cosa volete dire, maggiore? — chiese Hossein smarrito.

— Che quando il capitano medico ti fece spogliare, trovò nascoste nella
tua fascia due lettere, le quali ti davano le istruzioni necessarie per
compiere il doppio colpo.

— È impossibile.

— Non credi?

— No, è impossibile.

— Ebbene, guarda, — disse il maggiore aprendosi la giubba e levandosi
da una tasca interna due fogli. — Riconosci questa calligrafia? —

Hossein vi gettò sopra uno sguardo, poi indietreggiò vivamente, pallido
come un cencio lavato, cogli occhi dilatati, mentre un grido straziante
gli sfuggiva dalle labbra.

— La calligrafia di mio cugino!.... Ah!.... Il miserabile!....
l'infame!... È lui che mi ha colpito alle spalle per rubarmi Talmà....

— Sì, mio signore, — disse Tabriz, con accento irato. — Io l'ho veduto
a far fuoco su di noi ed ora te lo dico.

È tuo cugino che ha tramato tutto.

— Infame!.... Infame! — urlò Hossein.

Il maggiore ed il rappresentante dell'Emiro non sembravano affatto
commossi, nè per l'esplosione di dolore del disgraziato Hossein, nè
dello scoppio d'ira di Tabriz.

Anzi il primo sussurrò agli orecchi del secondo:

— Come sono abili commedianti questi selvaggi della steppa! —

Poi, volgendosi verso Hossein, che si era lasciato cadere su una sedia,
nascondendosi il viso tra le mani, gli chiese ruvidamente:

— Dunque l'hai conosciuta questa calligrafia.

— Sì, è di mio cugino Abei, — rispose il giovane.

— Dov'è codesto tuo cugino?

— È fuggito.

— Dove?

— Che ne so io?

— Sarà colle _Aquile_, mio signore, — disse Tabriz. — E stato lui ad
assoldarle, non ho più alcun dubbio.

— Dove si sono rifugiati quei banditi? — chiese il maggiore.

— Sulle montagne, probabilmente, — rispose Tabriz.

— Ed il cugino è con loro?

— Lo suppongo.

— Quello è stato più furbo di voi, — disse il maggiore ironicamente. —
Penserà l'Emiro ad andarlo a trovare, se ne avrà tempo. —

Stette un momento silenzioso, poi battè le mani.

Il sergente ed i suoi cosacchi che si erano fermati dinanzi alla tenda,
entrarono.

— Conducete questi uomini nella cittadella, — disse loro, — doppia
sorveglianza, — aggiunse poi.

— Signore, che cosa volete fare di noi? — chiese Hossein, balzando in
piedi.

— Deciderà il rappresentante del Khan, — rispose il russo. — D'altronde
la vostra sorte mi pare che sia oramai decisa.

Voi siete due pericolosi che meritereste, per mio conto, un po' di
Siberia, in fondo a qualche miniera.

— Dunque voi non credete a quanto vi abbiamo detto?

— Bah!....

— Ci trattate come banditi....

— No, come ribelli dell'Emiro di Bukara.

— Non abbiamo preso parte alla ribellione noi!.... ve lo giuro!....

— Avete fatto fuoco contro di noi e basta.

— Perchè i vostri c'impedivano di andarcene. Siete miserabili che
abusate della vostra forza.

— Ehi, giovinotto, non siamo nella steppa qui, ricordatelo e pensa a
quello che tu devi dire. Vi è del piombo nei nostri fucili.

— E del buon acciaio, nei nostri _kangiarri_, — rispose fieramente
Hossein.

— E dei pugni che accoppano, nelle nostre braccia — aggiunse Tabriz.

— Conduceteli via, — disse il maggiore, volgendosi verso il sergente. —
Ne ho abbastanza di costoro.

— Andiamo — disse il cosacco, spingendo fuori Hossein e Tabriz.

Rimasti soli, il maggiore riaccese il sigaro che aveva lasciato
spegnere, poi guardando il rappresentante dell'Emiro, che conservava
un'impassibilità strabigliante, gli chiese:

— Credete a quanto hanno narrato quei due prigionieri?

— No, — rispose asciuttamente il buccaro.

— Non credete neppure che quel giovane sia un personaggio distinto?
Veramente mi ha l'aria di un pezzo grosso della steppa.

— Può darsi che sia un nipote del _beg_ Giah Aghà.

— Un uomo forte quel _beg_?

— Che gode d'una grande autorità nella steppa occidentale, per
aver purgato il suo paese dai banditi che lo infestavano e per
aver sventato, sia coll'astuzia, sia colle armi, le mire, sia pure
ambiziose, del mio signore, che desiderava estendere i suoi domini al
di là dell'Amu-Darja.

— Credete che quel giovane volesse proprio attentare alla vita
dell'Emiro?

— Non ho alcun dubbio; anzi aggiungerò che io sospetto appartenga alla
setta dei babi[8].

— Dei Babi? Chi sono costoro?

— Fanatici che vorrebbero rovesciare tutti gli Emiri e anche lo sciah
di Persia, e che hanno già dato molto da fare a quest'ultimo.

Quei furfanti, malgrado abbiano già ricevuto delle tremende lezioni
in Persia, a Zindjan specialmente, dove tutti i loro compagni
furono passati a fil di spada dalle truppe di Nasser-el Din, si sono
infiltrati anche nel nostro kanato.

— Sicchè, cosa volete concludere?

— Che quei due prigionieri devono essere condotti a Bukara, insieme coi
ribelli catturati. Tale è l'ordine del mio signore.

— E se non fossero due affiliati alla setta dei Babi?

— Deciderà l'Emiro, — rispose il buccaro, con voce ferma.

— Ricordatevi però che dopo l'interrogatorio, voi dovete riconsegnare
a noi tutti i ribelli, e vivi.... ricordatevelo bene, vivi. L'Europa
tiene gli occhi su di noi.

— Noi non uccideremo nessun ribelle, ve lo prometto a nome dell'Emiro.
Noi rispetteremo i trattati.

— Anche quei due sono vostri, ma, Babi o no, ce li ritornerete.
Abbiamo troppe terre disabitate intorno al Caspio, e quella gente
non si troverà male laggiù e taglieremo nello stesso tempo le ali ai
pretendenti come _Djura-Bey_ e _Baba Bey._

Noi già non lavoriamo sempre per i begli occhi del vostro signore.

Domani adunque i ribelli di Kitab saranno a vostra disposizione e
avrete il permesso di trattenerli in Bukara per una settimana, non di
più, m'intendete? Io parlo a nome del maggior generale Abramow e del
governo del Turchestan.

Ora potete andare. —




CAPITOLO III.

Le spie di Abei.


— Nulla?

— No Karawal.

— Tu vuoi guadagnare i tomani del nipote del _beg_ bevendo caffè e
passeggiando per Kitab?

— È impossibile sapere qualche cosa. Seppelliscono alla rinfusa i
cadaveri senza badare se siano stati poveri o ricchi.

— Sei uno stupido.

— Allora tu sei stato più fortunato, Karawal.

— Cioè più furbo e più lesto di te, Dinar.

— Morti, è vero?

— Vivi, vivissimi come me e te. I sospetti del nipote del _beg_ erano
ben fondati.

— Non era dunque proprio sicuro di averli uccisi?

— Non si sa mai dove va a finire una palla, — sentenziò gravemente
Karawal. — Talvolta fulmina e tal'altra invece risparmia.

Fidati ora delle palle! Abei doveva colpirli col _kangiarro_, mio caro:
l'acciaio non sbaglia come il piombo.

— E concludi?

— Che Hossein e Tabriz sono vivi come lo siamo noi.

— Ti hanno ingannato.

— Sei uno stupido, Dinar. Li ho veduti io, con questi miei due occhi
uscire da una tenda-ospedale, in mezzo ad un gruppo di cosacchi.

— Sicchè sono in mano dei russi!....

— Adagio, mio caro. Ho saputo d'altro.

— Che cosa?

— Che domani verranno condotti a Bukara insieme coi ribelli fatti
prigionieri a Kitab.

— E noi?

— Li seguiremo.

— La nostra missione dovrebbe essere finita a questo punto.

— Già, il nipote del _beg_ ci avrebbe promessi cinquecento _tomani_ per
fargli solamente sapere se suo cugino e Tabriz erano veramente morti.
Se non volevi altro impiccio dovevi seguire Hadgi nella sua ritirata ed
accontentarti dei dieci o dodici tomani che ti avrebbe dato per tanto
lavoro, come si sono appagati quei due imbecilli che erano in nostra
compagnia.

Karawal sa fare i propri affari.

Già, io sono uno stupido, — disse Dinar.

— Un cretino, anzi.

— Come vuoi, non me ne offendo. Io non ho la veste d'un uomo che un
giorno diverrà il capo d'una banda di _Aquile_.

— È il mio sogno e, dovessi rinnegare Maometto, lo diverrò, — disse
Karawal.

— Dunque dicevi?

— Che noi li seguiremo e che se l'Emiro li risparmia, i nostri
_kangiarri_ ripareranno l'errore.

— Con quel demonio di Tabriz!....

— Un buon colpo a tradimento e anche lui cadrà.

— Sei spiccio, tu.

— Mi premono i _tomani_ di Abei.

— E non verremo sospettati, noi?

— Chi potrà avere dei sospetti su due poveri _loutis_[9] che cercano
di guadagnare qualche cosa? Eppoi siamo abbastanza trasformati perchè
Tabriz e Hossein possano riconoscerci. Non hanno di certo mai fatto
attenzione a noi; erano troppo occupati durante il matrimonio e anche
durante il banchetto.

Padrone! Un'altra tazza. Abbiamo fatto una buona giornata ieri. —

Questa conversazione aveva luogo in uno dei tanti _kabne-kahnè_ di
Kitab, ossia in un piccolo caffè, dove ordinariamente si radunavano
gli sfaccendati per sorseggiare una tazza di eccellente caffè, giuocare
agli scacchi e alla dama, ed ascoltare le storielle dei _mestvires_ ed
a fumare del buon _tumvak_, profumato dall'acqua di rose contenuta nei
_nargul_....

Eran due tipi di veri bricconi, quei due uomini che si facevano credere
due mostratori di scimmie, per nascondere il loro vero essere.

Uno aveva poco più di vent'anni, l'altro invece quasi il doppio, con un
brutto ceffo quasi interamente coperto da una barba rossiccia e ispida,
che gli nascondeva però male una terribile cicatrice, la quale gli
attraversava tutto il volto, passandogli fra il naso e le labbra.

Entrambi indossavano lunghe zimarre mezze sdruscite, portavano sul capo
alti cappelli villosi, rassomiglianti a quelli che usano i persiani, e
tenevano in mano fruste dal manico corto.

Vuotata la seconda tazza di caffè, che era stata loro portata, Karawal,
lo sfregiato, aveva subito ripreso a voce bassa, urtando col piede
Dinar:

— Hai capito quale è il mio piano?

— Sì e no.

— Come hai l'intelligenza corta, Dinar! Tu non riuscirai mai a nulla,
figliuol mio.

— Sono ancora giovane, Karawal.

— Io alla tua età ero un briccone emerito, e rubavo, quasi sotto il
naso dei pastori illiati, cammelli e cavalli, senza contare i montoni.

— Spero di poter un giorno diventare anch'io così abile.

— Te lo auguro di cuore. Dunque il mio piano è d'informare Abei che il
suo colpo è andato fallito, così affretterà le nozze con Talmà.

Accetterà la fanciulla?

— Le donne fanno presto a rassegnarsi e anche a dimenticare. E poi
forse che il signor Abei non è anche lui un nipote del _beg_?

— E poi?

— Poi seguiremo i due prigionieri e non li lasceremo, se riescono
a sfuggire alle granfie dell'Emiro di Bukara, finchè non li avremo
soppressi. Le buone occasioni non mancheranno ed è necessario che non
tornino più mai nella steppa o non prenderemo un solo _tomano_.

Mi hai compreso Dinar?

— Perfettamente, — rispose il giovane.

— Oh!.... Ecco che la tua intelligenza comincia a schiudersi; sotto di
me farai della strada, figliuol mio.

Orsù riprendiamo le nostre scimmie e andiamo a fare i nostri
preparativi di partenza.

— Ci permetteranno di seguire i prigionieri?

— Non dubitare: i _loutis_ sono ben veduti da tutti. —

Pagarono e uscirono, girando intorno al piccolo caffè che nella
forma sembrava un grosso dado di pietra. Dietro, sotto una piccola
tettoia, stavano incatenati due scimmie, quadrumani che si trovano
sulle montagne del Chachemir e sulle pendici dell'Himalaya, alte più
di mezzo metro, con una coda di venticinque centimetri, di corporatura
massiccia, e ricca di pelo di color verdastro e la faccia invece di
tinte ramigno chiare, del più singolare effetto.

Sono, si può dire, le sole scimmie che sopportano benissimo il
freddo, trovandole perfino a tremila metri d'altezza, là dove le nevi
abbondano; sono però anche cattivissime e difficili a domarsi, non
temendo di assalire perfino i cacciatori coi loro robustissimi denti.

I due finti _loutis_, dopo d'averle in parte liberate, presero
le catene e le trassero attraverso le vie della città, camminando
velocemente, malgrado le proteste ringhiose dei quadrumani.

La popolazione di Khitab non aveva ancora riprese le sue abitudini.
Spaventata dalla presenza dei russi, i quali bivaccavano ancora sulla
piazza e sulle vie principali, attorno ai falconetti, alle racchette ed
ai fasci d'armi, si teneva ancora ben tappata nelle case, per timore
di passare un altro brutto quarto d'ora, sicchè tutte le strade erano
ancora deserte, quantunque il maggior generale moscovita avesse imposto
a tutti di non disturbare alcuno.

In meno di mezz'ora Karawal e Dinar attraversarono la città e si
trovarono in mezzo ai giardini della porta d'oriente, dove i russi
avevano radunati, sotto ampie tende, guardate da un doppio cordone
di sentinelle, i prigionieri che dovevano essere inviati all'Emiro di
Bukara.

Scavalcarono un muro ed entrarono in un orto che era stato abbandonato
dai suoi proprietari, accampandosi sotto un superbo melagrano.

— Qui è come fossimo in casa nostra e nessuno verrà a disturbarci,
finchè i russi non torneranno a Samarcanda, — disse Karawal al
compagno. — E di qua noi sorveglieremo i prigionieri. —

Trassero dalle loro bisacce di pelle, delle gallette di maiz e un po'
di montone arrostito e si misero a mangiare; poi terminato il frugale
pasto e date alle scimmie alcune melegranate, si coricarono fra le
erbe, che crescevano sotto la pianta, accendendo i loro _cibuc_.

La notte li sorprese che stavano ancora fumando.

Karawal, arrampicatosi sulla muraglia, diede un lungo sguardo al
piccolo campo russo, che si distingueva benissimo alla luce dei falò
accesi fra tenda e tenda, cominciando le notti a essere fredde, poi
rassicurato dalla calma che regnava, raggiunse il compagno.

Si gettò accanto a Dinar che cominciava già a russare, coprendosi la
testa con un lembo della sua lunga zimarra.

Uno squillo di tromba li svegliò poco dopo i primi albori.

Karawal, che già dormiva cogli orecchi ben aperti, per modo di dire, fu
pronto a svegliare il compagno e le due scimmie.

— In marcia, — disse. — Andiamo a vedere che cosa succede a
Bukara. —

Presero le scimmie, scavalcarono il muro e s'avviarono verso
l'accampamento.

Da una tenda vastissima, da quella che aveva una doppia fila di
sentinelle, uscivano gruppi di Shagrissiabs, legati a venti a venti
per mezzo d'una lunga catena, che passava attraverso alle loro larghe
e solide cinture di pelle, fiancheggiati da cavalieri usbeki e bukari,
che montavano piccoli cavalli villosi, dalle zampe robustissime.

Erano i prigionieri di Kitab, i più compromessi nell'insurrezione,
che il governatore del Turchestan aveva promessi all'Emiro, colla
condizione di restituirglieli vivi, dopo averli interrogati per
sapere le responsabilità che spettavano agli abitanti delle due città
ribellatesi e colpirli di ammende indubbiamente rovinose.

Fu nel quarto gruppo che Karawal e Dinar scoprirono Tabriz e Hossein,
legati l'uno presso l'altro con una doppia catena.

Il gigante pareva addirittura inferocito e lanciava sguardi terribili
sugli usbeki e sui bukari dell'Emiro; Hossein invece sembrava
completamente annichilito da quel nuovo colpo, che gli faceva forse
perdere per sempre la fanciulla, così intensamente amata.

— Uhm!... — fece Karawal, tirandosi la barba. — Non so come se la
caveranno coll'Emiro.

Comincio a sperare che non sarà necessario che noi si faccia uso dei
nostri _kangiarri_.

Non vorrei trovarmi al loro posto.

— L'Emiro li ucciderà?

— Forse non l'oserà perchè i moscoviti gli terranno gli occhi addosso;
tuttavia ti ripeto che non vorrei trovarmi lì in mezzo.

Ha dei cavatori d'occhi famosi quel caro principe.

— Lo so, — disse Dinar. — L'anno scorso ho veduto acciecare una
cinquantina di vecchi, perchè avevano assalita una carovana che gli
apparteneva. Ti giuro che ho riportata una impressione profonda.

— Ti credo. Ecco gli ultimi: mettiamoci in coda. —

La carovana si era messa in moto. Si componeva di oltre trecento
prigionieri e di duecento cavalieri bukari e usbeki, sotto la condotta
del rappresentante dell'Emiro, quello stesso che aveva assistito, nella
tenda del maggiore russo, all'interrogatorio di Hossein e di Tabriz.

I due finti mostratori di scimmie, si erano messi dietro a tutti, senza
che alcuno facesse loro attenzione.

La colonna, girata la parte occidentale di Khitab, prese
definitivamente la via di ponente, rasentando le ultime pendici dei
Sarset-Sultan, onde guadagnare la così detta steppa di Karnak-Tschul,
che divide Khitab da Bukara.

Tabriz e Hossein, frammisti coi prigionieri del quarto gruppo, oppressi
da quel colpo di fulmine che non si aspettavano, camminavano l'uno a
fianco all'altro, sorvegliati attentamente da un manipolo di usbeki,
che pareva avesse ricevuto l'ordine di esercitare, particolarmente su
di loro, una speciale vigilanza.

Certo, il rappresentante dell'Emiro aveva dato degli ordini a parte,
per quei due pericolosi, come li aveva chiamati il maggiore, e dovevano
infatti essere tali coi documenti trovati indosso a Hossein.

Il gigante, che stentava a rassegnarsi, di quando in quando alzava gli
occhi verso i cavalieri, guardandoli ferocemente e chiedendosi quanti
pugni sarebbero stati necessarii per demolirli tutti.

— Se non ci fossero gli altri, — borbottava, — non so come la
passereste con me, canaglie! Io non avrei paura ad impegnare la lotta
anche se sono senz'armi. —

La colonna era entrata nella steppa, nell'eterna steppa che doveva
accompagnarla fin quasi alle porte di Bukara, ma non era quella
verdeggiante e rigogliosa dei Sarti, piena di erbe e di fiori come le
praterie del Far-West americano.

Era una landa sconfinata, senza boschi e senza campi, impregnata
fortemente di sale, con pochissime graminacee e così dure da essere
appena tollerate dai cammelli e senza accampamenti, perchè quei terreni
erano incapaci di nutrire le numerose mandrie degli usbeki.

Quantunque l'aria fosse tranquilla, immense cortine di polvere
sfilavano all'orizzonte: quelle cortine che al tramontare del sole
prendono la strana tinta d'un azzuro cupo, sì da dar l'illusione che
all'orizzonte si estenda un mare sconfinato.

Sotto i piedi dei cavalli, altra polvere s'alzava, avvolgendo l'intera
colonna come in una leggerissima nube di fumo, ricadendo addosso ai
prigionieri, penetrando nelle loro gole, per quanto tenessero le labbra
strette, e nei loro occhi.

— Ecco il paese dannato o meglio maledetto, — disse Tabriz, guardando a
Hossein. — Hai mai veduto, mio signore, una steppa più arida di questa?
Quale differenza col nostro mare di verzura! Se soffiasse la _burana_
passeremmo indubbiamente un brutto quarto d'ora.

— Che cos'è codesta _burana_? — chiese Hossein, quasi distrattamente.

— Un terribile uragano di polvere, che qualche volta riesce fatale alle
carovane.

— Venga pure: quasi lo desidero. Almeno tutto sarebbe finito, Tabriz! —
rispose il povero giovane con voce sorda.

— Ah!.... Signore, tu non devi scoraggiarti; tu devi vivere per la
vendetta.

— Ormai non spero più in nulla.

— Hai torto, signore.

— Noi non usciremo vivi dalle mani dell'Emiro.

— Io credo il contrario.

— Chi ci difenderà dalla terribile accusa, ora che non possiamo contare
più su nessuno? Mio zio ormai mi crederà morto e non interverrà per
aiutarci.

— Pur troppo questo è vero, signore, — disse Tabriz, con un sospiro. —
Il tuo miserabile cugino gli avrà dato ad intendere che noi siamo stati
uccisi dai russi.

— Ha voluto Talmà e la mia vita! — esclamò Hossein, che ebbe uno scatto
di furore. — La mia Talmà!.... Anche quella avrà creduto alla mia
morte!

Ah!... L'infame!... Sì, Tabriz, tu hai ragione; bisogna vivere per la
vendetta.

Guai a lui il giorno che tornerò nella steppa dei Sarti!

La punizione sarà tremenda!....

— Così ti voglio vedere, signore, — disse il gigante.

— Purchè l'Emiro creda alla nostra lealtà e ci risparmi.

— Eh signore! Non sono ancora ben certo che l'Emiro abbia il piacere di
vederci e di far la nostra conoscenza.

Non siamo ancora a Bukara ed in una settimana possono succedere di gran
cose, — disse Tabriz, abbassando la voce.

— Che cosa vuoi dire?

— Le catene per un caso qualunque possono spezzarsi, i prigionieri
trovarsi liberi, piombare sulla scorta e farla a pezzi.

— Mediti un'evasione tu?

— Mi basterebbe un po' di _burana_, signore. Eh! Chissà!... Quelle
cortine che filano laggiù indicano che se qui regna la calma più
assoluta, laggiù invece qualche po' di vento soffia.

Non disperiamo, signore, te lo ripeto.

— Non so quali aiuti speri da un uragano di polvere.

— Tu non hai mai veduto gli uragani di polvere, perchè nella tua steppa
non succedono. Me ne saprai dire qualche cosa se avremo la fortuna di
vederne uno.

Silenzio, signore. Mi pare che i nostri guardiani aguzzino gli orecchi,
per sorprendere i nostri discorsi. —

In lontananza, mescolate a grossi cristalli di sale, che mandavano
bagliori acciecanti, si stendevano a perdita d'occhio, grandi dune
di sabbia, interrotte solo da qualche magro cespuglio, che qualunque
animale, per quanto affamato, avrebbe sdegnato.

Nessuna tenda appariva in alcuna direzione. Era ben la steppa della
fame quella, senz'acqua dolce per dissetarsi e senza gazzelle che
potessero fornire un arrosto al povero viaggiatore.

Il Sahara africano, tanto temuto dalle carovane, non deve esser
peggiore.

A mezzodì la colonna fece un primo alt presso una minuscola oasi,
formata da un gruppetto di quercioli intristiti e da un paio di palme
selvatiche.

I prigionieri, non abituati a marciare a piedi, essendo i turchestani
tutti cavalieri, non si reggevano più e avevano le gole arse da quella
continua pioggia di polvere finissima, e le palpebre rosse e gonfie.

Perfino Tabriz, abituato a vivere quasi sempre a cavallo, non ne poteva
più degli altri.

I soldati dell'Emiro fecero una magrissima dispensa di viveri,
non avendo condotto con loro che una dozzina di cammelli carichi
di provviste, poi rizzarono le loro tende da campo, lasciando i
prigionieri ad arrostire sotto il sole ed esposti alle cortine di
sabbia che lentamente s'avanzavano, spinte forse da una impercettibile
brezza di tramontana.

Tabriz, che aveva trascorsa una parte della sua gioventù in quella
steppa maledetta e che sapeva qualche cosa sui movimenti di quelle
sabbie, non si stancava di osservarle con profonda attenzione, nonchè
di bagnarsi il dito pollice e di alzarlo più che poteva, come fanno i
marinai per conoscere la direzione del vento.

— Purchè non cambi, — disse ad un certo momento a Hossein, che si era
sdraiato al suo fianco, immerso nelle sue tristezze.

— Chi? — domandò il giovane.

— La brezza, — rispose il gigante. — È la tramontana che provoca la
_burana_.

— Deboli speranze.

— Eh no!... Signore!... Guarda lassù, guarda bene!... È il cielo che si
oscura.

— Una nube che passa.

— No, signore, sono le cortine di sabbia che diventano più fitte.
Soffia vento forte verso la frontiera settentrionale, Iskandù e Karakie
devono aver ormai le vie coperte di polvere e nella steppa di Karnak
Tschul, se vi sono delle carovane, non devono trovarsi bene.

Anche i soldati dell'Emiro se ne sono accorti: li vedi? —

Infatti una certa agitazione si era improvvisamente manifestata fra i
bukari e gli usbeki.

Erano usciti tutti dalle loro tende ed interrogavano ansiosamente,
cogli occhi dilatati, l'orizzonte che a poco a poco andava oscurandosi,
quantunque il cielo fosse sgombro da qualsiasi nube.

— _Burana!... Burana!..._ — si udivano a mormorare con inquietudine.

Levarono prestamente le tende e diedero il segnale della partenza.

— Perchè non vi fermate qui, stupidi? — chiese Tabriz ad uno degli
usbeki che gli passava accanto. — Qui siamo al riparo degli alberi.

— Più avanti saremo al riparo delle colline, — rispose il cavaliere.

— Presto, camminate più rapidamente che potete, se volete salvare la
vita, non avendo noi tende bastanti per ripararvi tutti. —

La colonna si era messa nuovamente in marcia, quasi correndo. I bukari
e gli usbeki, che cavalcavano sui fianchi, incitavano i prigionieri a
raddoppiare il passo, sagrando e facendo scoppiettare, le loro fruste
con gesti minacciosi.

— Avanti!... Avanti!... — gridavano tutti.

Cammelli e cavalli cominciavano a dar segni d'inquietudine. I primi
nitrivano sordamente e tremavano; i secondi allungavano più che
potevano il collo e dondolavano nervosamente la testa.

La _burana_ s'avvicinava. Il cielo cominciava ad oscurarsi e folate
di vento, vere raffiche, cariche di polvere, giungevano una dietro
l'altra, rendendo difficilissima la respirazione, sia agli uomini che
agli animali.

Qua e là immense trombe di sabbia si formavano come per incanto,
s'alzavano a prodigiosa altezza e si slanciavano a corsa furiosa
turbinando su sè stesse con mille stridori.

Qualcuna, incontrando sul suo passaggio la carovana, si spezzava
bruscamente, rovesciando addosso ai disgraziati prigionieri una tale
massa di sabbia da seppellirli fino alle ànche.

Quella corsa, che era diventata sfrenata, durò un quarto d'ora, poi il
rappresentante dell'Emiro, che cavalcava in testa a tutti, fece suonare
l'alt.

Le colline non erano ancora visibili e la burana stava per spazzarli
via.

— Salvatevi come potete! — lo si udì a gridare fra i ruggiti del vento.
— Tutti a terra dietro ai cavalli.

— Non dubitare che ci salveremo, — disse Tabriz. — Padrone, sta' pronto
a tutto.

Fra poco saremo avvolti tra le sabbie e più nessuno vedrà il suo vicino.

Non preoccuparti della catena. Al momento opportuno saprò spezzarla.

— Non morremo soffocati, Tabriz? — chiese il giovane, che guardava con
un certo timore le colonne di sabbia.

— Confidiamo in Allah, — rispose il gigante. — Stammi ben vicino, e
aspettiamo. —




CAPITOLO IV.

La burana.


La _burana_ che soffia nelle steppe turchestane si può paragonare al
simun che sconvolge le sabbie dell'immenso deserto di Sahara, e forse
è più pericolosa ancora, perchè sovente la _burana_ è così ardente
da soffocare le persone, che vengono sorprese senza il riparo di una
tenda.

Ordinariamente quegli uragani si scatenano dopo le prime piogge, vere
piogge fangose, perchè il menomo soffio di vento, solleva sempre,
come abbiamo detto, delle immense cortine di sabbia, sicchè l'acqua
si mescola a tutto quel polverone e lo trascina alla superficie della
terra formando dovunque una fanghiglia alta parecchi centimetri.

Il cielo si copre di nuvole gialle, il vento si scatena e tutta la
steppa si copre di colonne di sabbia roteanti e di cortine, oscurando
ogni cosa.

La violenza di quei venti è tale da trasportare le sabbie perfino
nell'India, dove la burana viene invece chiamata _hot-winds_ ed il
suo calore è tale da far appassire in pochi istanti le piante e da
spogliare gli alberi del loro fogliame.

Il turchestano e anche il persiano o l'indiano possono resistere;
l'europeo invece cade asfissiato, se non si trova ben ricoverato.

Gli abitanti delle città sono anche essi costretti a prendere delle
precauzioni, non bastando le muraglie delle loro case a difenderli dai
soffi asfissianti del _simun_ asiatico.

Tutte le aperture che servono da finestre vengono turate con
pagliericci, formati da stuoie strettamente intrecciate e
abbondantemente bagnate, sicchè il vento passando in mezzo a
quell'umidità, perde una parte del suo calore, permettendo così gli
abitanti di respirare.

Nella steppa vi è anche la _burana_ fredda che soffia d'inverno, e
anche quella non è meno pericolosa. Invece di sabbia è la neve che
turbina e copre sovente le carovane, assiderando uomini ed animali.

Come abbiamo detto, al grido del rappresentante dell'Emiro, la colonna
si era subito fermata alzando rapidamente le tende e disponendo cavalli
e cammelli su una doppia linea, dalla parte ove soffiava il vento,
onde potessero servire come da trincea e scavando la sabbia in modo da
formare, dietro le tele spiegate, delle profonde buche.

Quelle precauzioni indispensabili erano state appena ultimate,
quando la burana che marciava con velocità straordinaria, piombò
sull'accampamento con un frastuono indiavolato.

L'aria si era ottenebrata come se il sole fosse improvvisamente
tramontato, ed in alto ed in basso si udivano ruggiti, urla e fischi
stridenti, come se tutti i demoni dell'inferno fossero stati vomitati
sulla steppa, e si abbandonassero ad una gazzarra strepitosa.

Cortine e cortine di sabbia s'abbattevano senza posa sull'accampamento
con un strano stridìo, accumulandosi qua e là e coprendo volta a volta
i cavalli, i quali nitrivano dolorosamente, mentre i cammelli gridavano
in modo lugubre, dimenando disperatamente le teste.

Tabriz, tenendo per mano Hossein, si era gettato entro una buca di
difesa, dalla parte dove il vento soffiava, da una piccola tenda che
s'appoggiava addosso a due cammelli.

Due usbeki che vi si trovavano dentro, avevano cercato dapprima di
respingerli, gridando che i prigionieri dovevano pensare per loro conto
a salvarsi, ma vedendo quel gigante coi pugni alzati e libero della
catena che senza troppi sforzi aveva strappata, si erano affrettati a
fare a loro un po' di posto.

Era quello il momento in cui la _burana_ si rovesciava, spingendo
innanzi a sè centinaia e centinaia di trombe di sabbia, che giravano
vertiginosamente salendo verso il cielo.

Tabriz accostò le labbra ad un orecchio di Hossein, sussurrandogli.

— Ecco il momento: approfittiamo. —

Poi, senza aggiungere altro, si alzò come per meglio accomodarsi entro
la buca che era piuttosto stretta anche per soli quattro uomini, e,
colla rapidità del lampo, fulminò i due soldati dell'Emiro con due
pugni terribili, due veri colpi di mazza piombati in mezzo ai loro
crani pelati.

I disgraziati non ebbero nemmeno il tempo di mandare un grido ed erano
piombati in fondo alla buca, raggomitolandosi su loro stessi.

— Le armi, signore! — gridò il gigante, cercando di dominare colla sua
possente voce i ruggiti della burana.

Hossein si era gettato sull'usbeko più vicino, strappandogli dalla
cintura le sue due lunghe pistole, a doppia canna ed il _kangiarro_;
Tabriz aveva fatto altrettanto coll'altro.

— Seguimi, signore, — disse il gigante, prendendo per una mano
il nipote del _beg_. — Copriti la testa, chiudi bene la bocca e
possibilmente anche gli occhi.

Meglio morire sepolti fra le sabbie che fra i tormenti! —

Si passarono le armi nelle cinture, strapparono la tela che poteva
ancora servire loro, e lasciarono la buca, scomparendo fra le ondate
di sabbia che il vento scaraventava sopra l'accampamento ed in tale
copia da non permettere alle guardie di scorgere nulla a due passi di
distanza.

Il rischio a cui si esponevano i due turchestani era gravissimo,
poichè da un istante all'altro una tromba roteante poteva investirli,
atterrarli e seppellirli o anche assorbirli e trascinarli in alto:
tuttavia si erano messi coraggiosamente in marcia, carponi, tentando
di tenersi la bocca ed il naso coperti colla tenda, che il ventaccio
cercava di strappare loro di mano.

Dove si dirigevano? Non potevano saperlo, essendo diventata l'oscurità
profondissima e continuando le cortine di sabbia a passare sopra di
loro.

Tabriz teneva sempre stretto per una mano Hossein, pel timore che
il giovane si smarrisse fra le dune, che cambiavano ad ogni istante
aspetto.

— Coraggio, signore! — gridava di quando in quando, allorchè la raffica
furiosa era passata.

— Tura la bocca e chiudi gli occhi. —

Ansanti, semi-soffocati, continuamente acciecati, ed incessantemente
sbattuti al suolo, vagavano or qua ed or là, senza direzione alcuna,
spinti da un solo desiderio: quello di allontanarsi dall'accampamento.

Di quando in quando una tromba li investiva, coprendoli quasi
interamente di sabbia o rotolandoli e sbattendoli attraverso le dune,
ma il gigante, che possedeva una forza incalcolabile, non tardava a
rialzarsi ed a sbarazzare Hossein, che da solo non avrebbe certamente
potuto uscire da quelle tombe, pronte a rinserrarsi su di lui e per
sempre.

Per dieci o quindici minuti i due turchestani lottarono disperatamente
contro le raffiche, procedendo a casaccio, finchè una tromba di sabbia
li investì.

Tabriz, che l'aveva scorta a tempo, aveva afferrato strettamente fra
le possenti braccia il nipote del _beg_ e si era gettato col viso
contro terra, colla speranza di sfuggire all'assorbimento e anche
all'asfissia.

Disgraziatamente la tromba era una delle più colossali e s'avanzava con
tale impeto da sciogliere in un momento le dune che incontrava nella
sua corsa vertiginosa.

I due uomini, quantunque strettamente avvinti, formassero un peso
notevole, si sentirono come sradicare dal suolo, poi trarre in alto in
un moto circolare velocissimo.

Quanto durò quella spaventevole corsa? Non lo seppero mai.

                             . . . . . . .

Quando Tabriz aprì gli occhi, la _burana_ era cessata. Solo poche
cortine di sabbia filavano all'orizzonte, ondeggiando lentamente, ora
allargandosi ed ora stringendosi ed il cielo era tornato limpido.

Tutt'intorno a lui regnava un caos: dune di sabbia sventrate,
monticelli mozzati, sterpi ammonticchiati alla rinfusa, strappati chi
sa mai dove, mucchi di pietruzze, stracci provenienti forse da tende
strappate a chissà quante diecine di miglia di distanza.

Tabriz guardò il sole che era rosso come un disco di metallo
incandescente e che era prossimo al tramonto, si tastò le costole
tutte ammaccate, poi girò all'intorno gli occhi, ripetendo con voce
angosciata:

— E Hossein?.... E Hossein? —

Quantunque provasse un vivo dolore ad una gamba, si era messo a correre
affannosamente attraverso le dune che la grande tromba di sabbia aveva
formate nello spezzarsi.

— Padrone!.... Padrone! — gridava come un pazzo, mentre si soffregava
gli occhi infiammati dalla sabbia.

Un grido rauco gli rispose ad un tratto. Era partito da un monticello
di sterpi e di pietruzze.

— Signore! — esclamò Tabriz, scavalcandolo precipitosamente.

Al di là, steso al suolo, col viso contro terra, stava un uomo con metà
del corpo, dalla cintura ai piedi, sepolto sotto altissimo strato di
sabbia che gl'impediva di muoversi.

— Grande Allah! — urlò il gigante. — Salvo!.... Salvo!....

— Ma imprigionato e tutto pesto, — rispose il giovane con voce appena
intelligibile.

— Un momento, signore.

— Presto.... Tabriz.... soffoco....

Il gigante, servendosi delle mani e dei piedi, rovesciò il monticello,
o meglio lo disperse, poi, afferrando per le braccia il giovane lo
trasse a sè, mettendolo a sedere e sbarazzandolo dalla polvere che gli
copriva il viso.

— Tabriz... una goccia d'acqua... una sola... — chiese Hossein che
stentava a parlare. — Brucio!...

— Ah signore!.... Dove trovarne qui?....

— Ho le fiamme.... in gola.... mi sembra di.... morire....

— Dell'acqua!... Dell'acqua! — esclamò Tabriz, girando intorno gli
occhi. — Il mio signore muore!... Dell'acqua!.... —

Sperare di trovarne fra quelle sabbie, che tutto avevano coperto
e specialmente in quella terribile steppa della fame e della sete,
sarebbe stata una follia. Anche se, per un caso raro, qualche rivoletto
si fosse trovato in quel luogo, la gran tromba di sabbia l'avrebbe
completamente coperto nello sfasciarsi.

— Acqua! — ripetè Hossein. — Dammi da bere, Tabriz.

— Ma sì!.... — gridò il gigante, estraendo rapidamente il kangiarro che
aveva ancora alla cintura, fra le due pistole. — Un po' di sangue può
per un momento egualmente dissetare. —

Si rimboccò una manica, mettendo a nudo il braccio sinistro, un braccio
grosso quanto un ramo d'albero, gonfio di muscoli, e colla punta
dell'arma si punse una vena.

— Bevi, mio signore, — disse mentre il sangue zampillava.

Hossein aveva gettato la testa indietro facendo un gesto di ribrezzo e
mormorando:

— No.... Tabriz!....

— Bevi, mio signore, — rispose il gigante freddamente, accostandogli il
braccio alle labbra. — Ti salvo! —

La sete del giovane doveva essere terribile, perchè accostò la bocca e
bevette avidamente il sangue caldo che sgorgava dalla puntura.

— Bevi senza paura, mio signore, — diceva il gigante sorridendo. — Il
mio corpo ne è ben fornito. —

Hossein ingoiò tre o quattro sorsi, poi si ritrasse.

— Grazie, mio fedele Tabriz, — mormorò. — M'hai ridata la vita.

— Ne hai abbastanza? —

Hossein fece col capo un cenno affermativo, poi cadde all'indietro come
colpito da un improvviso torpore.

Il gigante si strappò un pezzo della manica, si fasciò strettamente
la ferita, d'altronde piccolissima, gettò sul padrone uno sguardo
soddisfatto, poi si alzò, mormorando:

— Lasciamolo un po' riposare; pel momento nessun pericolo ci minaccia e
poi fra pochi minuti le tenebre scenderanno. —

Salì su un monticello di sabbia, il più alto che vi era in quel luogo e
guardò attentamente tutto all'intorno.

— Dove trovare un albero od una sorgente? — si chiese. — Sono rari in
questa steppa maledetta, nondimeno qualche po' di verdura di quando in
quando la si può trovare.

Se potessi sapere dove ci troviamo noi!.... Siamo lontani
dall'accampamento o vicini? Ecco il pericolo.

Bah!.... Tabriz ha le gambe lunghe ed è in forza. Non fermiamoci
qui. —

Prese Hossein fra le braccia, serrandoselo ben stretto al petto, come
se fosse un fanciullo e si mise risolutamente in marcia, dirigendosi
verso ponente.

— Sempre diritti finchè troveremo l'Amu-Darja, — mormorò.

Il sole scompariva fra una gran nuvola rossa, che diventava rapidamente
oscura e le tenebre cominciavano a calare. All'orizzonte opposto però
un altro disco, reso grande dalla rifrazione e pure rosso, sorgeva
lentamente: era la luna.

Tabriz continuava ad avanzare, salendo e scendendo le dune sabbiose,
cogli orecchi tesi, cogli occhi sempre in movimento. Cercava di
raccogliere qualche lontano rumore o di scorgere qualche cavaliere.

Certo i soldati dell'Emiro, passata la _burana_, dovevano aver scoperti
i loro due camerati accoppati da quei due tremendi pugni e forse in
quel momento stavano cercando in tutte le direzioni i fuggiaschi.

Era quella la paura che aveva invaso Tabriz e che lo spingeva a
camminare più rapidamente che era possibile, quantunque zoppicasse.

Per una buona ora il gigante resistette energicamente, avanzandosi
verso una macchia oscura che la luna illuminava, facendola scintillare
in causa dei frammenti di sale che conteneva.

Stava per raggiungerla, quando Hossein riaprì gli occhi scivolandogli
quasi subito di fra le braccia.

— Tu mi hai portato? — disse, arrossendo.

— Era necessario, mio signore, — rispose Tabriz.

— Che io sia diventato un fanciullo?

— Non so se un altro meno solido di te avrebbe resistito a quella
terribile volata, che ci ha fatto fare quella maledetta tromba. Puoi
vantarti di avere le ossa ben dure, signore.

— Quanto sei buono, Tabriz!

— Non ho fatto altro che il dovere di buon servo affezionato, — rispose
modestamente il gigante. — Stai meglio ora?

— Sì, ma la sete mi divora sempre.

— Abbi un po' di pazienza ancora. Vedo delle piante dinanzi a noi e
spero di trovare qualche goccia d'acqua o per lo meno delle frutta che
ci permettano di dissetarci.

— Sai dove siamo noi?

— È impossibile saperlo.

— Lontani o vicini all'accampamento?

— La nostra volata deve essere stata lunga e la tromba marciava con una
velocità prodigiosa.

Riparleremo di ciò più tardi; cerchiamo ora di raggiungere quel gruppo
d'alberi. Puoi camminare o vuoi che ti porti ancora?

Non pesi molto, per le mie braccia.

— Preferisco servirmi delle mie gambe mio buon Tabriz.

— Avanti allora, mio signore. Non distiamo che mezzo miglio, e forse
meno; tieni pronte le armi.

— Che cosa temi?

— Nelle rade oasi della steppa della fame, si rifugiano banditi e belve
feroci, e gli uni non sono meno pericolosi delle altre.

— Andiamo, Tabriz. —

Ad occidente si scorgevano gruppi di piante che occupavano una
superficie di parecchi ettari e quasi tutte d'alto fusto; era quindi
probabile che vi dovesse essere dell'acqua, non potendo i vegetali
crescere in mezzo a quelle sabbie salate, se non trovano nel sottosuolo
un po' d'umidità.

I due fuggiaschi, animati dalla speranza di tuffare le loro aride
labbra in qualche fresca sorgente, non tardarono a raggiungere quella
specie d'oasi che sembrava, almeno apparentemente, disabitata.

Fu però una disillusione, poichè quelle foreste non promettevano a
prima vista alcun frutto. Non vi erano che dei platani semi-intristiti,
degli _honna_, alberi che danno solo una materia colorante, usata
dalle donne turchestane e persiane per tingersi le mani ed i piedi e
soprattutto le unghie, delle _assa fetida_ (resina antispasmodica) e
degli alberi d'incenso, di nessuna utilità pei due assetati.

— Non siamo fortunati, — disse Tabriz, che si era fermato sul margine
dell'oasi. — Qui non troveremo nè un fico, nè un melogranato.

— E nemmeno una goccia d'acqua? — chiese Hossein, con spavento.

— Non abbiamo ancora esplorato queste macchie, signore.

— Impugna le pistole e andiamo avanti. —

Dopo avere tesi gli orecchi, colla speranza di udire il mormorio
di qualche ruscelletto, s'inoltrarono cautamente sotto le piante
aprendosi il passo fra gruppi di _mikanseta levigata_, belle piante
della famiglia dei baccari, che spuntano anche sui terreni più aridi,
e d'astragalli, e guardando attentamente a terra, essendo di solito
quelle oasi infestate da certi ragni, grossi come una noce e la cui
morsicatura è talvolta mortale.

Avevano attraversati già tre o quattro gruppi di alberi, quando Tabriz
si arrestò bruscamente, armando la pistola.

— Cos'hai veduto? — chiese Hossein, imitandolo.

— Mi è sembrato d'aver udito un lieve mugolìo.

— Dove? — chiese Hossein.

— In mezzo a quel gruppo d'astragalli, — rispose Tabriz, indicando una
fitta macchia di quelle piante.

— Che vi sia nascosto qualche animale?

— È probabile, signore. Le pantere non mancano nella steppa della fame.

— Buon segno se ne trovassimo una qui.

— Perchè signore?

— Significherebbe che qui vi è dell'acqua.

— È vero.

— Andiamo a vedere. Siamo in due e non abbiamo paura, noi.

— Specialmente quando abbiamo dei _kangiarri_, — aggiunse il gigante.

Non sapendo con quale animale avevano da fare, s'avanzarono tenendosi
dietro i tronchi degli alberi, onde avere, in caso d'improvviso
attacco, almeno un riparo e, giunti dinanzi al gruppo d'astragalli,
sostarono mettendosi in ascolto.

— Dell'acqua! — esclamò ad un tratto Tabriz, mentre il suo viso
diventava raggiante. — La odo a gorgogliare.

— Dov'è?

— Lì in mezzo. Non odi, mio signore?

— Sì, mi pare.

— Siamo salvi!.... Accorriamo!....

— E la belva?

— Fosse anche una tigre non mi farebbe paura, — disse il gigante
snudando il _kangiarro_.

Si era gettato dentro alla macchia, ma non aveva fatti cinque passi
che incespicò in qualche cosa di molle, mentre sotto di sè udiva un
miagolìo e si sentiva nel medesimo tempo, graffiare gli stivali.

— Fermo, Hossein! — gridò.

Uno scroscio di risa gli rispose; poi la voce del giovane si fece udire:

— Tu schiacci dei gatti, Tabriz. Ricordati che Maometto ha proibito di
ucciderli. —




CAPITOLO V.

L'oasi.


Il gigante che era caduto lungo disteso, un po' piccato da quello
scoppio di risa e da quelle parole ironiche, si era prontamente alzato
bestemmiando e ben deciso di fare a pezzi gli animali prediletti del
Profeta, quantunque non credesse affatto che fossero tali.

— To'!.... To'! — esclamò ad un tratto, levando in aria il suo
_kangiarro_. — Ah!.... Tu, mio signore, li chiami gatti, questi?

Guardati.... La madre può essere vicina. —

Due animali, non più grossi di due gatti comuni, dal pelame
giallognolo, cosparso di macchie leggermente nerastre, giocherellavano
in mezzo agli astragalli, senza darsi alcun pensiero dei due
turchestani.

— Tu dunque, Tabriz, avresti paura di queste due bestiuole? — chiese
Hossein, vedendo il gigante girare intorno gli sguardi.

— Due delle mie dita sono già troppo per strangolarli, — rispose
il gigante. — È della loro madre e del loro padre che io ho paura,
signore.

— Che animali sono dunque codesti?

— Oncie.

Una specie di pantere, piuttosto rare a dire il vero.

— Pericolose?

— Non meno delle pantere, quantunque siano un po' più piccole.

— Vuoi uccidere questi piccoli?

— Non irritiamo i loro genitori, signore. Dissetiamoci, giacchè qui odo
scorrere dell'acqua e poi prendiamo il largo e andiamo ad accamparci
sul margine dell'oasi. —

Con una mano levò le foglie secche che coprivano il suolo e mise allo
scoperto un rivoletto d'acqua, che scorreva quasi interamente nascosto.

— A te, padrone, mentre io ti faccio la guardia, — disse.

Il giovane, che si sentiva morire di sete, si gettò a terra mettendosi
a bere avidamente. Stava per alzarsi, quando udì Tabriz a gridare:

— Le armi, padrone! —

Hossein d'un balzo fu in piedi, colle pistole puntate.

— Che cosa c'è? — chiese.

— Sono i genitori che tornano!... Fuggiamo!... —

Si slanciarono fuori dalla macchia d'astragalli, dirigendosi
frettolosamente verso il margine dell'oasi, dove contavano, in caso di
pericolo, di mettersi in salvo su qualche alto albero, avendone scorti
alcuni in quella direzione.

Se avessero avuto dei buoni archibugi, avrebbero indubbiamente fatto
fronte alla belva o alle belve, non essendo improbabile che oltre alla
femmina vi fosse anche il maschio.

Non possedendo che delle vecchie pistole, di portata limitatissima e di
scatto malsicuro, non avevano osato soffermarsi, specialmente in mezzo
a quella folta macchia, dove potevano correre il pericolo di venire
assaliti di sorpresa e da due parti.

Giunti sotto un grosso melogranato selvatico, Tabriz e Hossein si erano
fermati guardando attentamente sotto le piante e tendendo gli orecchi.

— Che ti sia ingannato Tabriz? — disse Hossein, dopo qualche minuto di
attesa, non vedendo comparire alcun animale sotto gli alberi.

— No, signore, ho udito i cespugli a muoversi e giurerei anche di aver
veduto, fra le foglie, a brillare due occhi ardenti.

— Sono dunque così pericolosi quegli animali, per far battere in
ritirata un uomo come te?

— Valgono le pantere e...

— Taci!...

— Un ramo che si è spezzato, è vero?

— No, un fruscìo come se qualcuno cercasse d'aprirsi il passo fra gli
astragalli.

— Saliamo su quest'albero, signore. Saremo più sicuri che a
terra. —

Il gigante prese Hossein e lo alzò lungo il tronco del melogranato fino
al ramo più basso, a cui il giovane si aggrappò mettendosi lestamente a
cavalcioni.

Il gigante che poteva abbracciare la pianta, si mise ad arrampicarsi,
facendo sforzi prodigiosi per far presto.

Stava per toccare il ramo, quando udì Hossein a gridare:

Eccoli!... Presto, Tabriz! —

Due animali, che avevano la taglia delle pantere, si erano slanciati
fuori degli astragalli con un balzo immenso, poi si erano precipitati
verso l'albero, mandando un ruggito sommesso, d'un timbro ben diverso
da quello del leone.

In un lampo furono sotto al melogranato ed il più grosso, il maschio
senza dubbio, con un slancio straordinario afferrò Tabriz per una
gamba, tentando di tirarlo giù.

Fortunatamente il gigante aveva gli stivali dalla pelle resistentissima
e possedeva un sangue freddo ammirabile.

Allungò lestamente una mano verso il ramo ed in due tempi vi si issò
sopra, mentre la belva, delusa, si lasciava ricadere a terra.

— Un momento di ritardo e mi tirava giù, — disse Tabriz, che si era
messo a cavalcioni del ramo, dietro a Hossein.

— Le accomoderemo ora noi perbene, mio bravo Tabriz. I tuoi stivali
sono in buono stato?

— Sono di pelle di cammello e non cedono facilmente.

— Cerchiamo di fare un buon doppio colpo.

— E di non mancarlo soprattutto, signore. Non abbiamo che otto palle
fra tutti e due a nostra disposizione e dei cattivi incontri possiamo
farne ancora.

Abbiamo commessa una grave imprudenza a non prendere a quei due usbeki
le loro munizioni! —

Le due belve, mancato il primo attacco, si erano messe a girare e
rigirare intorno alla pianta, senza osare di salire, ciò che sarebbe
stato per loro facile, essendo gli once abilissimi arrampicatori.

Erano due bellissime bestie, grosse quanto una pantera nera di Giava,
dal pelame pallido, cosparso di grandi macchie nere, un po' irregolari,
e di anelli rotondi un po' oscuri ed una coda lunga, somigliante a
quella delle pantere africane.

Pur girando, non staccavano i loro occhi dai due turchestani, saettando
su di loro lampi verdastri e fosforescenti.

— Che siano affamati o irritati perchè abbiamo scoperto il loro covo? —
si chiese Hossein.

— Forse l'uno e l'altro, — rispose Tabriz. — Signore, affrettiamoci a
sbarazzarci di questi importuni.

— Proviamo queste pistolacce, dunque, benchè non valgano le nostre, —
disse Hossein.

— A me il maschio che è il più grosso, e a te la femmina, — aggiunse
poi.

S'accomodarono meglio che poterono sul ramo, mirarono attentamente
le due bestie che si erano fermate a pochi passi dall'albero, come se
studiassero il modo di spingere vigorosamente l'assalto e fecero fuoco
quasi contemporaneamente, scaricando due colpi ciascuno.

Quando il fumo si dileguò, videro contorcersi a terra la femmina; il
maschio invece, spaventato dalle detonazioni, scappava, spiccando salti
di cinque o sei metri.

— Che l'abbia mancato? — si chiese Hossein.

— Cattiva polvere, signore, — rispose Tabriz. — Non so per quale
miracolo sia riuscito a me di buttare a terra la femmina.

— Mi spiace di non aver abbattuto il maschio.

— Forse tu l'hai ferito, padrone.

— Avrei desiderato vederlo cadere; più tardi può tornare.

— E lo riceveremo con un'altra scarica, signore.

— Allora scendiamo e teniamo d'occhio il maschio. —

Hossein si penzolò dal ramo e si lasciò cadere a terra. Il gigante, che
temeva la ricomparsa del maschio, fu pronto a imitarlo.

— Ecco un bell'arrosto, — disse, guardando la femmina.

— Che puzzerà di selvatico, — rispose Hossein.

— Se mangiamo le gazzelle e gli onagri, possiamo piantare i denti anche
su questa bestia, purchè il maschio non venga a protestare.

— Hai un bell'appetito tu, Tabriz?

— Più sete che fame, signore. Ho la gola arsa.

— L'acqua non è lontana...

— E i piccini, signore.

— Fuori il _kangiarro_.

— Sono pronto a spaccare il muso all'once, — disse il gigante,
sfoderando l'arma. — Se viene avrà il suo conto. —

Respinsero coi piedi il cadavere della belva e s'inoltrarono
risolutamente verso la macchia d'astragalli, in mezzo alla quale
scorreva il rivoletto d'acqua che in nessuna altra parte dell'oasi
avevano trovato.

Il maschio pareva che fosse scomparso, giacchè in mezzo al verde cupo
del fogliame non si scorgeva il suo mantello biancastro. Tuttavia i due
turchestani procedevano con precauzione, tenendo le pistole pronte ed
i _kangiarri_ snudati, ben decisi a consumare le ultime quattro cariche
in caso di pericolo.

Non vedendo l'once, entrarono nella macchia e giunsero là dove i
due piccini, abbandonati a sè stessi, stavano giuocando fra di loro,
mordendosi a sangue.

— Ecco l'arrosto, — disse Tabriz, dopo d'aver dato un rapido sguardo
all'intorno.

Due strette poderose bastarono per strozzare i due piccini.

Sollevò poi colle mani le foglie che coprivano il suolo e si mise a
bere a larghi sorsi, mentre il nipote del _beg_ vegliava.

Stava per alzarsi, quando un'ombra gigantesca lo attraversò, piombando,
con uno slancio terribile, addosso ad Hossein e atterrandolo, prima che
avesse avuto il tempo di puntare la pistola o d'alzare il _kangiarro_.

— A me, Tabriz! — Aveva urlato il giovane.

— Ah!... Brutta bestia! — urlò.

L'once non era che a tre passi.

Tabriz, con un solo salto, superò la distanza, afferrò la bestia per
la coda e la trasse a se con vigore sovrumano, facendole fare un mezzo
giro.

L'once, che forse non s'aspettava quell'attacco brutale, si volse
ringhiando e mostrando i denti.

Ma già Tabriz aveva abbandonata la coda per impugnare il _kangiarro_.

La lama scintillò un momento in aria, poi cadde fischiando.

— Ecco il tuo conto! — urlò Tabriz.

La testa dell'once completamente staccata, cadde a terra.

— Bel colpo! — esclamò Hossein. — Tu taglieresti la testa anche ad un
toro.

— Si fa ciò che si può, signore, — rispose il gigante, pulendo la
lama sul corpo della belva. — Il braccio è solido; su ciò non ho alcun
dubbio.

Presero i due piccoli once e tornarono verso il margine dell'oasi, dove
fecero raccolta di rami secchi.

Tabriz, che aveva conservato l'acciarino e l'esca, accese il fuoco,
levò la pelle ai due once e, dopo d'averli infilati in un bastone,
li mise sui tizzoni ardenti, girandoli di quando in quando, ma anche
brontolando:

— Se avessimo almeno una pipa e del buon _tomak_! Che colazione
squisita!... Ah!... già, ci vorrebbe anche una sorsata di _kumis_, ma
dove trovare delle cammelle in questa maledetta steppa? È proprio la
steppa della fame! —

Mentre sorvegliava l'arrosto, Hossein, col capo appoggiato al tronco
d'un albero, pareva si fosse immerso in profondi pensieri.

Il suo sguardo fissava distrattamente la fiamma che arrostiva i due
once. Pensava probabilmente a Talmà e all'infame tradimento di suo
cugino.

— Padrone, — disse ad un tratto Tabriz. — Il piatto forte è
pronto. Peccato che non ci sia qualche focaccia di maiz e un po' di
tabacco. —

Levò i due gatti, come li chiamava e li mise su un mazzo di foglie di
melogranato, spaccandoli con due colpi di _kangiarro_.

— Se saranno un po' coriacei, — disse, — non sarà colpa mia.

Pianta i denti, signore. Abbiamo ben diritto di mangiate anche
noi. —

I due once non tardarono a scomparire, specialmente nel ventre
di Tabriz, poi i due fuggiaschi, sicuri di non venire disturbati,
credendo che l'oasi non servisse di rifugio ad alcun animale feroce, si
gettarono sotto l'ombra d'un grosso platano, cercando di dormire.

Quanto durò il loro sonno?

Certo non lo seppero mai.

Un grugnito rauco, che non doveva promettere nulla di buono, svegliò
ad un tratto Tabriz, il quale stava sognando la verdeggiante steppa dei
Sarti.

— Padrone!... — gridò, — ti senti male?... —

Un secondo grugnito, più forte del primo e due gambe che gli
compressero improvvisamente il petto, lo decisero ad alzarsi.

Una massa oscura, indecisa, gli stava sopra, cercando di afferrarlo.

— Signore! — urlò. — Gli usbeki dell'Emiro!... All'armi! —

Hossein, che dormiva quasi con un solo occhio, era balzato in piedi.

L'oscurità, resa più cupa dall'ombra proiettata dall'albero, era però
così profonda che dapprima nulla distinse.

— Tabriz! — gridò.

— L'ho preso!...

— Chi?...

— Ah!... cane!... Sono abbastanza forte!...

— Tabriz!...

— Lo getto giù.

— Chi?...

— Lottare con me!... Stupido!... Ed ora ti farò a pezzi! —

Un urlo feroce, che fece gelare il sangue a Hossein, echeggiò fra le
tenebre, seguito tosto da una bestemmia.

— Bestia maledetta! Mordi?..

A te!... Prendi questo!... E questo ancora! Ne hai abbastanza?...

— Tabriz!...

— Aspetta che lo finisca, signore. Un colpo ancora? Prendi dunque,
brutta bestia!... —

Un ringhio furioso seguì quelle parole, accompagnato da una specie di
tonfo.

— È caduto! — urlò Tabriz. — Era tempo!... Che razza di bestia sarà
questa? Voleva lottare con me!... Le costole le ho dure io e anche le
braccia sono solide!

— Che cos'hai ucciso, Tabriz? — chiese Hossein che aveva armata la
pistola.

— Non lo so davvero, signore. Accendi qualche legno, giacchè vi è
ancora qualche brace. —

Hossein prese un ramo che stava per consumarsi, frugò fra i carboni non
ancora spenti e quando lo ebbe acceso l'alzò, sviluppando una fiamma
abbastanza luminosa.

— Tabriz, — esclamò, — questo è un orso!...

— Me n'ero accorto io, — rispose il gigante. — Voleva impegnare una
vera lotta con me!... Mi aveva afferrato così strettamente che lo
credetti un usbeko. Il pelame lo ha tradito.

— E tu credevi che quest'oasi fosse deserta!...

— Pare invece, signore, che sia un serraglio.

— Due once ed un orso!...

— Vediamo bene, Tabriz.

— Accosta il tizzone, signore. —




CAPITOLO VI.

Il “Loutis.„


Non si erano ingannati: l'animale che aveva cercato di sorprenderli nel
sonno, era veramente un orso d'una razza speciale, che non si trova
che sul continente asiatico e specialmente fra la grande catena che,
dipartendosi dall'India, si spinge verso l'Afganistan e la Tartaria in
lunghe direzioni.

Infatti non aveva il corpo massiccio degli orsi neri e bruni: era
invece di forme svelte, col muso molto aguzzo, le orecchie rotonde e
grandi, col pelame nerastro, a striature bianche sul petto e con una
specie di criniera sul collo.

Quel bestione che doveva pesar non meno di duecento chilogrammi,
avrebbe potuto vincere facilmente un uomo, che non avesse posseduto la
forza straordinaria di Tabriz e soffocarlo con una stretta poderosa,
essendo tutti robustissimi e anche coraggiosissimi.

Il _kangiarro_ del gigante, manovrato da quel braccio d'atleta, aveva
aperte tre spaventose ferite sul corpo della belva, dalle quali il
sangue usciva a torrenti.

— Gli ho spaccata la spina dorsale, — disse Tabriz, che non sembrava
affatto impressionato. — Se i bukari e gli usbeki hanno delle pessime
pistole, sanno affilare a meraviglia i loro _kangiarri_.

— Come mai questo animale, che abita ordinariamente le montagne, si
trova qui? — chiese Hossein che lo guardava con vivo interesse.

— È quello che mi domandavo anch'io — rispose Tabriz. — Deve essere
disceso dal Kasret-Sultan, spinto forse dalla fame.

— Tu le conosci queste bestie?

— Ne ho cacciate parecchie durante la mia gioventù, signore.

— Pericolose, è vero?

— Si rivoltano contro i cacciatori e sono il terrore degli allevatori
di cavalli, signore. Quantunque siano amanti del miele e delle frutta,
non disprezzano la carne quando l'hanno assaggiata.

Sanno però ricompensare le loro vittime.

— In quale modo, Tabriz?

— Procurando agli allevatori di cavalli degli arrosti squisiti. La
carne di queste bestie vince quella dei più grassi montoni e me ne
dirai qualche cosa fra poco. —

Il gigante così parlando aveva ripreso il _kangiarro_ e con pochi colpi
vigorosi, aveva tagliato le gambe deretane dell'animale.

— Signore, scuoia questi due squisiti bocconi, mentre io preparo il
forno. Faremo una colazione magnifica. —

Servendosi sempre del _kangiarro_ scavò una buca profonda un paio di
piedi e la riempì di rami secchi accumulando gli uni sugli altri.

— Ecco un forno superbo che cucinerà perfettamente gli zamponi di quel
gaglioffo che voleva divorarmi.

È necessario ora avvolgerli nelle foglie, onde non si brucino.

— M'insegni a far cucina tu?

— Così Talmà non avrà da lamentarsi di te. Ah!... Stupido che sono! Non
doveva rammentartela! —

Hossein si era rialzato lentamente, pallidissimo.

— Perdonami, signore, — disse il gigante.

— Anzi parliamone, — disse Hossein incrociando le braccia. — Metti a
cucinare gli zamponi prima.

— È fatto, signore — rispose il gigante sbarazzando rapidamente la
buca dai tizzoni mezzi consunti e collocando sulle ceneri calde i due
prosciutti dell'orso.

Riempì la buca di terra e vi accese sopra una bracciata di rami onde il
calore si conservasse sotto.

— Ed ora padrone? — disse.

— Penso a Talmà! — rispose Hossein. — Che cosa mi consigli di fare?

— Uccidere tuo cugino, signore. — È lui che ha pagato le _Aquile_, ne
sono ormai sicuro; è lui che ha tramato tutto, è lui che ha cercato di
assassinarci.

Uccidilo senza pietà, senza misericordia!... Se non lo farai tu, giuro
sul mio _kangiarro_, che lo farò io!... Parola di Tabriz!

A te sono sfuggiti certi sospetti che avevano colpito me e tuo zio.

— Il _beg_?...

— Sì, anche lui si era accorto indubbiamente di qualche cosa, perchè
prima che noi lasciassimo la steppa, mi incaricò di sorvegliare Abei.

— Lui!...

— Sì, lui.

— Vuoi farmi impazzire, Tabriz?

— No, ti apro gli occhi. D'altronde forse che non abbiamo le prove che
egli ha tentato di assassinarci? Che per maggior sicurezza ti aveva
messo dei documenti compromettenti nella fascia? Che cosa vuoi di più?
Da un simile uomo si può anche aspettarsi che fosse d'accordo colle
_Aquile_.

— Tabriz, bisogna che l'uccida! — ruggì Hossein.

— Sono del tuo parere, signore.

— Ma di Talmà che cosa sarà successo? — gridò il povero giovane,
prendendosi disperatamente la testa fra le mani. — È questo che io
vorrei sapere. —

Tabriz stava per aprire le labbra ed esprimere forse qualche terribile
sospetto, poi subito le rinchiuse. Certo non osava dire quello che
pensava riguardo la sorte di Talmà.

— Dimmi qualche cosa, Tabriz, — disse Hossein.

— Calmati, signore, — rispose finalmente il gigante. — Hai tu
dimenticato tuo zio? Quell'uomo non lascerà la tua fidanzata nelle mani
dei banditi, dovesse sacrificare metà della sua fortuna per mettere in
armi tutti i Sarti della nostra steppa.

— Ed a chi la darà poi se qualcuno spargerà la voce che io sono stato
ucciso sotto le mura di Kitab?

— Vorrà ben accertarsene prima, signore. Il _beg_ non si accontenterà
di una semplice voce e manderà indubbiamente dei messi fedeli a Kitab
per assumere informazioni sulla nostra sorte.

E poi non siamo ora liberi noi?

— Non siamo ancora usciti dalla steppa della fame, Tabriz.

— Bah!... Gli usbeki ci crederanno sepolti sotto le sabbie o portati
via da qualche tromba e non perderanno tempo a cercare i nostri
cadaveri.

Di costoro non mi preoccupo punto e sono più che certo che ora quei
furfanti galoppano verso Bukara. —

Hossein pareva che si fosse tranquillizzato. L'accesso di disperazione
che l'aveva colpito poco prima era, se non del tutto, almeno in parte
scomparso.

— Può darsi che tu abbia ragione — disse finalmente. — Quanto credi che
sia lontano l'Amu-Darja?

— Non potremo raggiungerlo prima di otto giorni, padrone. Non possiamo
contare che sulle nostre gambe e pur troppo noi, abituati a vivere
quasi sempre sui cavalli, siamo pessimi camminatori.

Cerchiamo di far onore al pasto se vogliamo rimetterci in forza, poi ce
ne andremo portando con noi qualche provvista.

— E dell'acqua soprattutto.

— Sì, padrone.

— Che non sapremo dove mettere non avendo noi nessun recipiente.

— L'orso ci offrirà la sua vescica e quella ne conterrà parecchi litri.

Padrone, l'arrosto deve essere cotto a puntino. Dimentica tutto e
lavora di denti. —

Colla punta del _kangiarro_ disperse i tizzoni quasi semi-spenti,
ammucchiati sopra la buca, scavò il suolo e senza badare all'intenso
calore che si sprigionava da quel forno primitivo, levò destramente
l'arrosto, il quale esalava un profumo squisito.

— Ecco un boccone che anche l'Emiro di Buckara ci invidierebbe, —
mormorò il gigante.

Strappò da un cespuglio alcune larghe foglie e vi depose il zampone,
dopo averlo sbarazzato del suo involucro.

— Cottura perfetta, signore, — disse. — Vedi come la pelle è
magnificamente screpolata e arrosolata? —

Tagliò l'arrosto in quattro parti e si misero tutti e due a mangiare.

Avevano ingoiati però pochi bocconi, quando una voce gioviale disse
dietro di loro:

— Buona sera, signori. Non vi è nulla per un povero _loutis_ che
muore di fame e che non ha più la sua scimmia per guadagnarsi da
vivere? —

Tabriz e Hossein, colti all'improvviso, balzarono precipitosamente in
piedi, impugnando i _kangiarri_.

L'uomo che era sbucato fra le macchie d'astragalli, fece un cenno con
ambe le mani, come per dire:

— Da un povero diavolo par mio non avete nulla da temere, signori.

— To'! — esclamò Tabriz dopo d'averlo squadrato attentamente, — io ti
ho veduto ancora.

— E anch'io, signore — disse Karaval, poichè era lui.

— Tu facevi parte della carovana che conduceva a Bukara i prigionieri
fatti a Kitab, è vero?

— Sì, io la seguivo per divertire colle mie scimmie quei disgraziati e
nel medesimo tempo per guadagnare qualche cosa.

— Se non m'inganno avevi un compagno.

— Anche questo è vero, — rispose Karaval.

— Come ti trovi ora qui? — proseguì Tabriz, guardandolo un po'
sospettosamente. — Perchè non hai seguita la carovana?

— Nel momento in cui le sabbie precipitavano sull'accampamento degli
usbeki, mi sono sentito sollevare in aria e scaraventare non so dove.
Una tromba mi avrà preso fra le sue spire e portato via.

— Come siamo stati portati via noi, — disse Hossein.

— Quando rinvenni, mi trovai solo in mezzo alle dune, colle ossa tutte
peste. — Mi orizzontai come meglio potei e cercai di riguadagnare
l'accampamento, ma non trovai più nè tende, nè usbeki, nè prigionieri,
nulla.

— Erano partiti tutti?

— Uhm! ne dubito, mio signore, — rispose il birbante. — Io credo che
quei poveri diavoli siano rimasti sotto la sabbia insieme coi cammelli.

— Non sei però certo, — disse Tabriz.

— Là dove si erano accampati non ho veduto altro che una enorme collina
sabbiosa. Se avessi avuto qualche istrumento, per tentare qualche
scavo, sono sicuro che sotto avrei trovato degli uomini e anche degli
animali.

— E poi? Continua.

— Poi mi sono messo subito in marcia per raggiungere quest'oasi, onde
non espormi al pericolo di morire di sete.

— Dunque tu conosci questa steppa?

— Vi sono nato, signore, e poi noi, conduttori di scimmie, camminiamo
tutto il tempo della nostra vita, sicchè la Tartaria, la Persia, i
Kanati e il Belucistan ci diventano presto famigliari.

— Siedi fra noi allora e mangia — disse Hossein. — Abbiamo carne in
abbondanza.

— Lo vedo, signore, — rispose Karaval gettando uno sguardo ardente
sull'orso che giaceva a pochi passi dal forno.

Tutti e tre si rimisero a lavorare di denti senza aggiungere altra
parola. Il birbante divorava avidamente come se non avesse mangiato
da quarantott'ore; però, quando non si vedeva osservato, fissava
intensamente ora il gigante ed ora il nipote del _beg_ e un fugace
sorriso malizioso gli spuntava sulle sottili labbra.

Il furfante doveva essere ben contento di aver ritrovati i fuggiaschi!

Terminato il pasto, inaffiato da una lunga sorsata d'acqua, non avendo
nemmeno il mostratore di scimmie un sorso di _kumis_, i tre uomini
s'accordarono, prima di lasciare l'oasi, di cucinare un altro pezzo
d'orso e di preparare un otre per non esporsi al pericolo di morire di
sete durante il viaggio nella steppa.

Quei preparativi però richiesero parecchie ore e non fu che verso il
tramonto che i tre uomini lasciarono il rifugio, incamminandosi nella
direzione opposta, che avrebbe dovuto tenere la carovana.

Tabriz, sempre sospettoso, non aveva prestata intera fiducia alle
affermazioni del mostratore di scimmie.

La steppa sabbiosa, dopo un uragano, cambia sovente aspetto e non è
facile riconoscere un luogo che prima era ben noto, accumulandosi le
dune in modo straordinario e cambiando totalmente forma, altezza e
direzione.

La regione che percorrevano era tutta coperta di tepè, cioè di
monticelli composti, più che di sabbia, di terra finissima, disposta
a strati orizzontali pieni di avanzi di animali. Nessun essere vivente
animava quella terribile steppa della fame, nessuna erba o cespuglio la
rallegrava.

Le lepri e le gazzelle che sono così comuni nelle altre steppe e anche
le piccole e deliziose ottarde, mancavano assolutamente.

— Che brutto paese! — esclamava Hossein che camminava a disagio su quei
monticelli, tanto più che non era abituato a far lunghe passeggiate.

— E ne avremo almeno per otto giorni, è vero, _loutis_? — rispondeva
Tabriz che sudava copiosamente.

— Sì, prima di riveder le limpide acque dell'Amu-Darja, mio signore.

— Non c'inganneremo noi sulla buona direzione? — chiedeva Hossein.

— Un mostratore di scimmie non si sbaglia mai. Noi vi giungeremo di
certo, se potremo rinnovare la nostra provvista d'acqua e se le nostre
gambe non cederanno. —

Il sole era tramontato da parecchie ore e i nostri viaggiatori,
estremamente stanchi, si decisero di fermarsi fra due alte dune,
che formavano una specie di burroncello piuttosto profondo, dove si
trovavano gli scheletri di alcuni cammelli e di alcuni cavalli.

— Siamo in compagnia poco allegra, — disse Tabriz. — Però questi morti
ci daranno meno fastidio dei vivi.

— Se è vero che anche i vivi che ci tenevano compagnia siano morti, —
rispose Hossein.

— Speriamo che siano rimasti sepolti sotto una montagna di sabbia,
signore. Se fossero scampati alla burana sarebbero già alle nostre
spalle, seguendo le nostre tracce che si conservano su questi terreni
fino a che non soffia il vento.

_Loutis_, sai dove ci troviamo?

— A non molte ore di marcia da un'altra oasi, — rispose Karaval. — Vi
giungeremo prima di mezzodì.

— Troveremo acqua colà?

— Lo spero signore.

— E anche animali?

— In tutte le oasi non ne mancano.

— Se siamo così vicini, sarà meglio dividere la notte in quarti di
guardia, — disse Hossein.

— È inutile signore, — rispose Karaval. — Nessuno verrà a turbare il
nostro sonno; possiamo dormire tranquilli.

Fra le dune, dove l'acqua manca, non si vede quasi mai nessuno.

Ceniamo e dormiamo onde essere ben riposati per domani all'alba. —

Divorarono un altro pezzo d'orso, si dissetarono parcamente, si
scavarono una buca nella sabbia e vi si lasciarono cader dentro, dopo
essersi messi a fianco le armi.

Non erano trascorsi dieci minuti che Tabriz e Hossein dormivano della
grossa.

Non così però Karaval. Il bandito, forse più abituato alle marce a
piedi, o meno dormiglione, aveva ancora gli occhi aperti e con un
orecchio appoggiato sulla sabbia pareva che ascoltasse con profonda
attenzione.

Mezz'ora era già trascorsa, quando bruscamente, quantunque
silenziosamente, si alzò.

— Deve essere lui, — mormorò.

— Non è tanto stupido quanto io l'avevo creduto. —

Si levò in piedi, badando di non far scricchiolare le sabbie e guardò
quasi ferocemente Tabriz e Hossein, che dormivano profondamente l'uno
presso all'altro, tenendo una mano sui loro _kangiarri_.

— Sarebbe una bella occasione e tutto sarebbe finito! — mormorò. —
Due!... E poi con quel gigante che può reggere a parecchie palle di
pistola meglio d'un orso!... Fin che ammazzo l'uno, l'altro mi salta
addosso e allora, mio caro Karaval, addio ai tuoi sogni ambiziosi!...
Non rimarrà che Hadgi, sempre Hadgi, quell'imbecille!...

No, meglio essere prudenti e aver pazienza. Io non sono uno
stupido. —

Attese alcuni minuti, poi vedendo che nè Tabriz, nè Hossein si
muovevano, scivolò lungo la duna più alta, senza produrre il menomo
rumore.

La salì carponi e giunto sulla cima si fermò, borbottando:

— Non deve essere lontano; i miei orecchi non s'ingannano mai e
percepiscono sempre i più deboli rumori. Un capo brigante deve avere
l'udito finissimo se vuol diventare... —

Si era bruscamente interrotto, armando per precauzione una pistola
che si era levata di sotto alla lunga zimarra e che il rigonfiamento
della lunga e altissima fascia aveva impedito a Tabriz ed a Hossein di
scorgere.

— Un futuro capo deve essere sempre prudente — disse.

Un'ombra, che l'oscurità impediva di ben definire, era comparsa sulla
cima d'un'altra duna e si era fermata, probabilmente animata dallo
stesso spirito di diffidenza che aveva invaso il bandito.

— Non mi sembra un animale, — borbottò finalmente Karaval.

Accostò due dita alle labbra e mandò un lievissimo fischio, appena
modulato. Un segnale eguale rispose subito, poi l'uomo che stava sulla
duna opposta si lasciò scivolare sulla sabbia, toccando il fondo.

Karaval l'aveva immediatamente imitato.

— Non mi sono ingannato: Dinar, — disse il bandito. — Ragazzo mio, tu
diventi un bravo brigante e più rapidamente di quello che credevo.

— Ho una buona guida — rispose modestamente il giovane.

— Se continui così, tu diverrai un giorno, quando avrò sotto i miei
ordini una banda di _Aquile_, il mio luogotenente.

— Sarò l'uomo più fortunato della terra.

— Ah!... Anche tu sei ambizioso!... Bene, benissimo, coll'ambizione si
può conquistare anche il mondo.

— Vi ho seguiti senza difficoltà. Sono dunque loro?

— Per Alì, Maometto e tutti i Santi del nostro paradiso!...

— Non ho mai dubitato della tua sagacia, Karaval.

— Sarai mio luogotenente, figliuol mio. Sai nulla dei Bukari?

— Non li ho più riveduti.

— Che siano morti davvero?

— Ne ho il sospetto.

— Allora abbiamo fatto bene a darcela a gambe anche noi, quando abbiamo
veduto il nipote del _beg_ e Tabriz a scappare. È stato un grave
rischio però.

— E che cosa intendi di fare ora, Karaval? —

Karaval si accarezzò la barba per qualche istante, guardando le stelle
come se aspettasse da quelle qualche ispirazione, poi disse con voce
grave:

— È necessario ricondurli a Bukara. — Dalle mani dell'Emiro non
usciranno vivi, di questo sono sicuro e poi noi riceveremo un altro
compenso, così prenderemo due piccioni con una fava.

— Sei un genio, Karaval. E come faremo a riconsegnarli all'Emiro?

— Sull'Amu-Darja vi è un posto di usbeki e di ghirghisi, metà briganti
e metà soldati dell'Emiro, incaricati di guardare la frontiera.

Io conosco il capo che li comanda perchè un tempo era anche lui
un'Aquila.

— Continua.

— Hai paura di attraversare da solo la steppa della fame?... Tu sei
giovane e le tue gambe sono robuste ed in sei giorni potresti giungere
al posto, fors'anche in otto, perchè si trova più al nord della
strada carovaniera che conduce a Bukara e abboccarti con quel capo.
Con cinquanta _tomani_ quell'uomo sarebbe capace di andare in capo al
mondo e di affrontare qualunque pericolo. E poi lui avrà di certo una
ricompensa dall'Emiro.

— E poi?

— Ritorni stupido, ragazzo? Mi pare che anche un bambino potrebbe
ora capire ciò che poi accadrebbe. Io conduco i miei due uomini verso
l'Amu-Darja, il capo è pronto, ci ferma e ci prende tutti e tre. Hai
capito?

— Sì, Karaval.

— Una volta presi ci conduce a Bukara e il colpo è fatto.

— Tu diverrai un gran capo.

— Non ne dubito neppure, — rispose gravemente Karaval, lisciandosi la
barba.

— Ed il signor Abei non lo informeremo di ciò?

— Ci vorrebbero quindici o venti giorni per raggiungere la steppa dei
Sarti, e poi non abbiamo nessuno su cui contare e fidarci. Saprà tutto
al nostro ritorno.

— Dove si trova quel capo tuo amico?

— A Georlu-Tochgoi: sai andarci?

— Vi ho pescato coi cormorani in mia gioventù. Abbondano le _garitse_
laggiù, quei pesci squisiti che tanto piacciono a noi uomini della
steppa.

— Figliuol mio, parti senza indugio e cerca soprattutto di arrivare a
quel luogo e possibilmente intero.

— Addio Karaval. —

Il giovane _loutis_ si gettò sulle spalle una bisaccia che doveva
contenere certamente dei viveri, si mise le pistole sopra la fascia e
risalì la duna scomparendo, come un'ombra, dall'altra parte.

— Ecco come si fanno gli affari, — disse Karaval stropicciandosi
allegramente le mani. — Hadgi, di fronte a me, non è altro che un
cretino.

Ed ora andiamo a ritrovare i miei protettori. —




CAPITOLO VII.

Nella steppa della fame.


Un po' prima dell'alba, desiderando approfittare della frescura
mattutina, Tabriz e Hossein, guidati da Karaval, riprendevano la marcia
attraverso all'arida ed interminabile steppa della fame.

Quell'immensa pianura sembrava che fosse diventata ancor più brulla del
giorno innanzi. Le dune di sabbia, impregnate fortemente di laminelle
di sale, si succedevano senza interruzione, gettate là a capriccio
dalle raffiche furiose della burana, senza un filo d'erba, senza
nemmeno una magra gramigna.

Un silenzio di morte, silenzio impressionante, regnava attorno ai tre
uomini: non il grido d'un uccello, non il trillo d'un grillo, non il
ronzio d'un insetto qualunque. Non per niente i turchestani l'hanno
battezzata la steppa della fame.

Quantunque la stagione fosse già avanzata, regnava ancora, fra quelle
dune interminabili, una temperatura da forno, che metteva a dura prova
la resistenza di Hossein e di Tabriz non troppo abituati ai climi
ardenti, poichè la loro steppa, anche nell'estate, è relativamente
fresca e bene ventilata.

Solo Karaval procedeva con passo sicuro, infischiandosi del polverone
che sollevavano i suoi piedi e delle ardenti carezze del sole. Si
vedeva che il birbante era ben acclimatato e che quella terribile e
aridissima steppa gli era molto familiare.

A mezzodì i tre uomini fecero una fermata d'un paio d'ore dietro una
duna, che essendo altissima, proiettava un po' d'ombra, poi ripresero
la dolorosa marcia, avendo affermato il bandito che prima del tramonto
avrebbero potuto giungere ad una seconda oasi dove vi era qualche
probabilità di trovare dell'acqua, e fors'anche qualche capo di
selvaggina.

Infatti qualche ora dopo la scomparsa del sole, giungevano sul margine
d'un gruppo di alberi che copriva due o tre ettari di terreno, alberi
mezzo intristiti, è vero, ma che tuttavia promettevano un po' di
frescura.

— Che l'anima di Alì ti porti all'inferno, _loutis_, — disse Tabriz che
non si reggeva quasi più. — Noi non abbiamo le tue gambe per compiere
simili marce. Trecento miglia sempre in sella non ci spaventano; queste
camminate invece ci accoppano.

— Mio signore, — rispose Karaval umilmente, — nella steppa della fame
non bisogna arrestarsi, se si vuole salvare la pelle. Guarda: il calore
ha quasi vuotata la nostra riserva d'acqua. Fermati un giorno solo fra
le dune e vedremo se tu uscirai vivo dalla steppa.

— Mi sembra d'aver fatto la traversata dell'Asia intera.

— Troveremo almeno qui dell'acqua? — chiese Hossein, che si era
lasciato cadere, sfinito, su un tronco d'albero atterrato.

— Lo spero, mio signore, — rispose Karaval. — Accampati qui, mentre io
vado a cercarla. —

Il bandito impugnò l'_jatagan_ che portava alla cintura, prese l'otre
che era già quasi vuoto e si cacciò in mezzo alle piante, non senza
una certa apprensione, sapendo che le oasi erano frequentate da animali
feroci. Pur camminando monologava come era sua abitudine:

— Vorrei sapere se quello stupido di Dinar è giunto qui e se si è
fermato. Il ragazzo ha le gambe migliori delle mie, questo è vero, pure
sarei stato ben contento di rivederlo e di dargli... —

Si era interrotto bruscamente e si era fermato dietro il tronco d'un
grosso albero che sorgeva, quasi isolato, in mezzo ad un gruppo di
cespugli.

— Mio caro Karaval, — mormorò dopo qualche istante — bada alla tua
pelle. Non tutti i banditi della steppa della fame ti conoscono ancora
e nemmeno tutte le bestie. Un ramo non si rompe da sè, quando la
_burana_ non soffia, almeno così mi diceva mio padre. —

Rimase immobile, cercando di confondersi col tronco, spiando
attentamente le piante vicine, che erano pure rinserrate, alla loro
base, da fitti cespugli; poi non udendo più nulla, riprese la marcia
sempre guardingo e fiutando l'aria come i cani da caccia.

Aveva percorsi altri venti o trenta passi, quando udì un breve tonfo,
come se qualche corpo fosse caduto in un pozzo d'acqua.

— Da bere ce n'è, — mormorò Karaval; — vorrei però sapere chi si
disseta. Apri gli occhi, amico. —

Scostò le fronde e si trovò dinanzi ad una pozza circolare, di una
dozzina di metri di circonferenza, piena d'acqua limpidissima.

La superficie avrebbe dovuto essere liscia, non soffiando alcun alito
di vento; invece cerchi concentrici s'allargavano rompendosi, con un
dolce sussurrìo contro le rive.

— Qualcuno ha attraversato questo minuscolo stagno, — mormorò il
bandito, che diventava sempre più preoccupato.

Si guardò intorno e fece subito un salto entro la pozza, sollevando uno
sprazzo d'acqua e affondando fino alle anche.

Un animale che fino allora doveva essersi tenuto nascosto in mezzo ai
cespugli che circondavano il microscopico stagno, con un gran salto
si era slanciato sulla riva, cadendo nel medesimo posto poco prima
occupato dal bandito.

Un secondo di ritardo e Karaval se lo sentiva sulle spalle.

L'animale, deluso dalla mossa fulminea del bandito, mandò una specie di
belato, somigliante a quello d'una pecora.

— Non sei un montone, mio caro, — disse Karaval. — So quanto
vali e conosco le tue unghie, ma non mi lascerò prendere tanto
facilmente. —

Infatti quell'animale era non lungi dal rassomigliare ad una pecora
o ad un montone. Aveva la testa d'un cane, piccola e allungata ed
il corpo d'un gatto, di dimensioni grossissime, con gambe alte ed il
pelame lungo e ispido, di colore grigio-giallognolo a macchie nere e
brunastre.

— Un ghepardo! — esclamò poi il bandito. — Brutto vicino! —

Si trattava precisamente di uno di quei prossimi parenti delle pantere
e dei leopardi, che sono così abbondanti nell'India, e che non sono
rari nelle steppe turchestane.

Quantunque per corporatura sieno inferiori ai loro prossimi parenti,
non sono meno sanguinari, nè meno audaci, anzi sono così coraggiosi da
lottare con vantaggio perfino contro i leopardi.

Sono grandi cacciatori, essendo dotati d'uno slancio straordinario e
d'una corsa così veloce, da raggiungere anche le gazzelle.

Quantunque pericolosi, si lasciano però facilmente addomesticare e
gl'indiani e gli arabi del Sahara se ne servono abilmente nelle cacce.

Il ghepardo, irritato dal fiasco fatto, si mise a girare rapidamente
intorno alla riva dello stagno, soffiando e sbuffando, senza però osare
di mettere le zampe nell'acqua.

Karaval quantunque non ignorasse che quegli animali mai si avventurano
su un fiume, per quanto piccolo sia, avendo la medesima avversione
dei gatti domestici, si era portato frettolosamente nel centro dello
stagno, onde conservare una distanza tale da togliere al ghepardo ogni
speranza di poterlo agguantare con un gran salto.

— Pericolo non ne correrò — si disse, — e la mia pelle anche questa
volta non verrà scucita; tuttavia mi trovo come prigioniero ora, che
la polvere delle mie pistole non può più prendere fuoco, dopo questo
bel tuffo. Come uscirò di qui se gli altri non accorreranno in mio
aiuto? —

Il ghepardo, sempre più furioso di non poter ghermire la preda
continuava la sua corsa circolare a gran salti, cercando inutilmente un
luogo abbastanza stretto che gli permettesse di spiccare un salto. Di
quando in quando s'arrestava bruscamente, piantandosi sulle gambe ben
tese e guardando ferocemente il bandito, poi riprendeva la sua corsa.

Accortosi finalmente che sprecava le sue forze senza alcun vantaggio,
si coricò sulla riva, dinanzi ad un folto cespuglio, ringhiando
sordamente e sferzandosi i fianchi colla coda, come un gatto irritato.

Ecco l'assedio, disse Karaval. — Questo è peggiore forse di quello di
Kitab, perchè mi è impossibile muovermi.

— Che cosa fanno il nipote del _beg_ e Tabriz? Che si siano nuovamente
addormentati? Quelli non sono uomini da camminare su queste sabbie.

Dunque signor ghepardo, che cosa facciamo? Una partita a pugni contro
le vostre unghie vi assicuro che non l'accetterò mai. —

La belva, quasi l'avesse compreso, gli soffiò contro, dimenando la
testa e raggrinzando il naso.

A un certo momento fece un salto aguzzando gli occhi.

— Ha udito qualche rumore, — disse Karaval. — Che siano il nipote del
_beg_ e Tabriz che si avvicinano? Sarebbe già tempo. —

Il ghepardo continuava ad ascoltare, dando segni evidenti
d'inquietudine. Ad un tratto spiccò un secondo salto evitando
d'internarsi nel cespuglio, ma subito risuonarono due detonazioni, una
a breve distanza dall'altra.

Karaval lo vide ripiegarsi due volte su sè stesso, poi allungarsi senza
fare più alcun moto.

— Grazie, miei signori! — gridò il bandito attraversando velocemente lo
stagno e salendo la riva. — Mi trovate fresco come una rosa e anche ben
bagnato.

— E con quanta paura indosso? — chiese Hossein, comparendo assieme a
Tabriz, colle pistole ancora fumanti in mano.

— Nemmeno una briciola, mio signore, ve l'assicuro, — rispose Karaval.
— Il ghepardo non poteva assalirmi e mi trovavo come entro una rocca
forte.

— Ti aveva assediato per bene però, — disse Tabriz.

— Questo è vero, signore, e la pazienza cominciava a scapparmi.
Sospettavate che qualche brutta avventura mi fosse toccata!

— Credevamo anzi di non trovare più che il tuo scheletro, — disse
Hossein.

— Tutto va bene quando le cose finiscono bene, — sentenziò gravemente
il bandito. — Dissetatevi, miei signori; è acqua di sorgente questa e
non ne berrete di così buona nella steppa della fame.

— E berremo anche la polvere che avevi indosso, — aggiunse Tabriz.

— La colpa non è mia, signore. Non potevo lasciarmi divorare come un
pasticcio, per lasciarvi l'acqua pura.

— Non siamo schifiltosi, — disse Hossein.

Si dissetarono abbondantemente, tuffando avidamente le labbra
semi-arse nella freschissima acqua, poi tutti e tre fecero ritorno
all'improvvisato accampamento, senza più occuparsi del ghepardo che
d'altronde non meritava gli onori d'uno spiedo, essendo la carne di
quelle belve coriacea e di pessimo sapore.

Tabriz, durante l'assenza del bandito, era riuscito a scoprire, in
mezzo ad un cespuglio, due nidi di ottarde turchestane e non avendo
potuto impadronirsi delle femmine, aveva fatto raccolta d'uova, due
dozzine, che sembravano ancora fresche e che cucinate sotto la cenere,
dovevano servire da cena.

— Passeremo qui la notte, — disse Hossein. — Le marce attraverso a
questa steppa ondulata, ammazzano anche i più forti.

— Io non ho alcuna fretta, mio signore, — rispose Karaval, che pensava
al suo compagno. — Giungere al fiume dieci giorni prima o dopo, per me
poco importa. —

Cenarono facendo onore alle uova che si divisero fraternamente; fecero
raccolta di legna onde il fuoco non si spegnesse durante la notte, non
essendo ben sicuri che non vi fossero altri animali feroci nascosti
fra i cespugli dell'oasi o fra le dune di sabbia dei dintorni, e si
coricarono, cercando però di dormire con un solo occhio.

La notte passò tranquilla quantunque fossero più volte svegliati dalle
urla d'una coppia di lupi di montagna.

Il sole non era ancora sorto che già i tre uomini erano in marcia
dovendo attraversare una notevole distanza prima di giungere all'oasi
di Kara Kum, la sola che potesse rifornirli d'acqua e promettere
qualche capo di selvaggina, essendo ormai finito l'arrosto d'orso.

Quantunque non soffiasse alcun alito di vento, cortine di sabbia
ondeggiavano verso ponente, ossia nella direzione che dovevano tenere i
tre uomini, ora alzandosi ed ora abbassandosi.

— Che stia per scoppiare un'altra _burana_? — chiese Hossein.

— No, signore, — rispose Karaval, che guardava attentamente il cielo.

— L'atmosfera è limpidissima e non scorgo alcun cirro che annunzi del
vento.

— Eppure quelle sabbie si sollevano turbinando, — disse Tabriz.

— Senza vento non si alzerebbero in quel modo, — riprese Karaval, che
si fermò per meglio osservarle.

— Vi deve essere qualche grossa truppa di animali laggiù, che galoppa
sfrenatamente, — aggiunse poi.

— Delle gazzelle forse! — chiese Hossein.

— No, animali più grossi, — rispose poi Karaval.

— Non saranno già elefanti, — disse Tabriz. — La steppa non ne ha mai
avuti.

— Scommetterei che sono onagri.

— Asini selvaggi? — chiese Hossein.

— Sì, mio signore. Talvolta si mostrano anche nella steppa della fame e
sono sempre in gran numero.

Guardiamoci da loro. Quando si mettono in corsa non si arrestano
nemmeno dinanzi ad un cannone, e so io se i loro calci sono potenti.

Un giorno ne ho ricevuto uno che per poco non mi uccise.

Se vi caricano gettatevi dietro le dune e lasciateli passare senza far
fuoco.

— Eppure, mangerei volentieri un arrosto d'asino, — disse Tabriz. — La
carne di quegli animali è apprezzata perfino dagli Emiri.

— E anche dallo scià di Persia, — aggiunse Hossein. Si dice che tutti i
giorni ne abbia a tavola.

— L'assaggerete un'altra volta, — concluse Karaval.

Le cortine di sabbia continuavano ad alzarsi, cambiando sovente e
molto bruscamente direzione. Pareva che gli onagri si divertissero a
galoppare ora in un senso ed ora in un altro, senza alcuna meta fissa.

È quella d'altronde la loro abitudine. Instancabili trottatori, passano
le loro giornate a gareggiare fra di loro, non fermandosi che qualche
minuto per mangiare qualche po' di gramigna, essendo d'una sobrietà
estrema.

— Che quegli asini si divertano a spaventarci? — chiese Tabriz,
fermandosi. — Non vedi tu che si ostinano a sbarrarci la via?

— Me ne sono accorto da un po', — rispose Karaval, che si mostrava
inquieto.

— Allora è segno che ci hanno veduto.

— Certo, signore.

— Che cosa facciamo dunque? — chiese Hossein.

Il bandito stava per rispondere, quando fra le cortine di sabbia
apparvero numerosi drappelli di onagri, galoppanti sfrenatamente.

Per statura rassomigliavano agli asini comuni; però le loro forme
sono più snelle, i loro orecchi un po' più corti ed il loro pelame
grigiastro, attraversato sulla schiena da una riga nera che s'incrocia
con altre due all'altezza della spalla.

— A terra! — gridò Karaval con voce tuonante.

In pochi salti raggiunsero la duna più vicina, che formava come un
piccolo bastione d'un paio di metri d'altezza, e di qualche centinaia
di metri e vi si gettarono dietro stendendosi l'uno accanto all'altro.

Gli onagri, tre o quattrocento per lo meno, caricavano con furia
irresistibile, varcando, con agilità stupefacente, le dune di sabbia
che trovavano sulla loro corsa.

Precedevano la truppa i maschi, poi venivano i piccini, indi le
femmine; però vi era una forte retroguardia formata, a quanto pareva,
dagli animali più forti.

Giunti dinanzi alla duna, dietro la quale si tenevano nascosti i
tre turchestani, che si erano scavate frettolosamente delle buche,
s'arrestarono un momento, poi con un gran salto la varcarono,
sollevando una immensa colonna di polvere e continuarono la loro corsa
indiavolata.

Il loro slancio era stato tale che nè Hossein, nè Tabriz, nè il bandito
erano stati toccati da quei terribili zoccoli.

— Salvi! — gridò il gigante, alzandosi prontamente con una pistola in
mano.

Ad un tratto una bestemmia gli sfuggì.

Due masse giallastre avevano varcata la duna, cercando di piombare
sulla retroguardia degli onagri.

— Attento, signore! — gridò poscia.

— Che cos'hai, Tabriz? — chiese Hossein allarmato.

— I leoni!...

— I leoni!...

— Fuggite! gridò il bandito, scalando rapidamente la duna. — Lassù,
presto! —

Cinquanta passi più innanzi s'alzava un monticello di sabbia in forma
di ridotto, alto una dozzina di metri e Karaval vi si dirigeva a corsa
disperata per mettersi in salvo sulla cima.

— Gambe, signore, — disse Tabriz, slanciandosi dietro al bandito.

In un baleno attraversarono la distanza e s'arrampicarono lestamente
sull'alta duna, levando dalla cintura i _kangiarri_.

I due leoni che davano la caccia agli onagri, accortisi un po' troppo
tardi della presenza dei tre uomini, s'erano fermati, come se fossero
indecisi fra l'inseguimento di quei velocissimi animali e quelle prede
umane.

Di quella sosta avevano subito approfittato gli scaltri asini per
frapporre una bella distanza. Galoppavano ormai a più di cinquanta
metri, continuando a scavalcare le dune con una forza indiavolata.

— Quei birbanti ci hanno lasciati in un fastidio, — disse Karaval.
— I leoni non potranno più raggiungerli e cercheranno di rifarsi
della colazione perduta colle nostre polpe. Sono maschio e femmina, e
probabilmente a ventre vuoto.

— Da dove vengono quelle bestie? Nella nostra steppa non ne ho mai
veduto uno, — domandò Tabriz.

— Dai deserti della Persia di certo, — rispose Karaval. — Ve ne sono in
quel paese e non pochi anche.

— Badate, — disse in quel momento Hossein. — S'avvicinano. —

I leoni si erano accostati alla prima duna, e l'avevano superata,
scendendo dalla parte opposta.

Non erano animali grossi come quelli di Barberia, essendo quelli
persiani di taglia più piccola; tuttavia non erano meno temibili,
possedendo uno slancio forse più impetuoso di quelli africani e maggior
agilità.

Pareva però che non avessero molta premura di dare l'assalto alla
seconda duna e che volessero prima rendersi un conto esatto dei mezzi
di difesa degli assediati, poichè di quando in quando sostavano per
guardare, manifestando anche una certa inquietudine a giudicarlo dalle
mosse irrequiete delle loro code.

— Prendiamo posizione, — disse Tabriz. — Io la fronte, voi altri
l'altra china: sono sicuro che tenteranno l'attacco da due parti.

— Se non aspetteranno la notte, — disse Karaval.

— E noi dovremo rimanere qui ad arrostirci e a rosicchiarci le unghie?
Non abbiamo nulla da mettere sotto i denti.

— Ti rifarai più tardi, con una coscia di leone, Tabriz, — disse
Hossein.

— Pessima selvaggina anche quella, signore. Il ghepardo valeva di più.

— Pare che i leoni tengano consiglio, — disse Hossein che non li
perdeva di vista.

Poi, volgendosi verso Karaval gli chiese:

— Sono cariche le tue pistole?

— Sì, signore; dubito però che la polvere prenda fuoco. Deve essere
ancora bagnata.

— Ed io non ho che una sola carica. E tu Tabriz?

— Due sole, padrone.

— Tre colpi sono già qualche cosa.

— E poi abbiamo i _kangiarri_ e anche quelli valgono. Ah!... I signori
leoni continuano l'esplorazione!... Non credevo che fossero così
prudenti.

— Cercano di guadagnarsi la colazione senza esporre le loro giubbe, —
disse il bandito.

Le due belve, contrariamente alla loro abitudine, dimostravano infatti
un'eccessiva prudenza.

Dopo essersi avvicinati alla collinetta, quasi strisciando sulle
sabbie, si erano divisi per farne il giro in senso contrario, misurando
cogli occhi l'altezza e cercando probabilmente il punto migliore per
procedere all'attacco.

Compiuta quella seconda esplorazione, si erano sdraiati l'uno presso
l'altro, mandando due sordi ruggiti.

— Ecco l'assedio, — disse il bandito. — Ieri sera il ghepardo,
ora i leoni. Finirò per trovarmi un asilo nel ventre d'una bestia
feroce. —




CAPITOLO VIII.

L'attacco dei leoni.


Tutte le belve, a qualunque razza appartengano, non osano, anche se
spinte dalla fame e sicure della vittoria, assalire in pieno giorno
l'uomo, mentre invece non esitano, se si presta loro l'occasione,
a scagliarsi su una gazzella, su un antilope e perfino contro le
gigantesche giraffe.

Si direbbe che lo sguardo umano le rende titubanti, e perciò attendono
sempre le tenebre per agire.

I due leoni, impressionati fors'anche dall'aspetto risoluto dei tre
turchestani e dalla taglia gigantesca di Tabriz, invece di muovere
direttamente all'attacco, si erano accovacciati aspettando la scomparsa
del sole, per espugnare la posizione, forse colla magra speranza di
sorprendere i difensori addormentati.

— Io comincio a credere — disse Tabriz, — che quei signori abbiano lo
stomaco meno vuoto di quello che abbiamo supposto finora e che ieri
sera abbiano inghiottita una cena più abbondante della nostra.

— Perderemo un tempo troppo prezioso, — disse Hossein, che pensava in
quel momento a Talmà.

— Dopo l'Amu-Darja noi troveremo quanti cavalli vorremo, signore, ed in
un paio di giorni giungeremo dal _beg_.

— E la troverò colà? — chiese Hossein con angoscia.

— Zitto, signore, questo non è il momento nè il luogo opportuno per
parlare di ciò.

Ah!.. I leoni si permettono il lusso di schiacciare un sonnolino!...
Se vi potessi sorprendere vi accarezzerei per bene i gropponi col mio
_kangiarro_. —

Infatti le due belve, vedendo che i tre uomini non si decidevano a
scendere, avevano posata la testa fra le zampe anteriori, socchiudendo
gli occhi. Non vi era però da fidarsi di quel sonno più apparente forse
che reale. Le orecchie erano tese ben diritte, per raccogliere i più
lievi rumori, ed i tre turchestani non ignoravano l'acutezza dell'udito
di quei terribili animali.

Nondimeno Tabriz, che cominciava ad averne abbastanza di quell'assedio
che dovevano sostenere sotto un sole cocentissimo, a ventre vuoto e
per di più fra il polverone che l'ultima galoppata degli asini selvaggi
aveva sollevato e che non si era ancora disperso, credendo che i leoni
assopiti dal calore si fossero veramente addormentati, si decise a
tentare la discesa.

— Accada quello che si vuole, vado ad attaccarli, — disse a Hossein.

— Allora t'accompagno anch'io, — rispose il giovane.

Voi state per commettere una pazzia, — signori, — disse Karaval. —

Il birbante non diceva quelle parole per salvare le loro vite, bensì
per la paura che venissero sbranati e di dover poi sostenere l'assedio
da solo.

— Se tu hai paura rimani, — rispose Tabriz.

— Io non sono un soldato come voi. Non sono che un povero _loutis_.

— Resta dunque. —

Armarono le pistole e trassero i _kangiarri_, poi cominciarono a
scendere con infinite precauzioni, onde non far franare le sabbie.

Volevano accostarsi fino a tiro di pistola, non dubitando
dell'esattezza dei loro colpi.

I due leoni pareva si fossero realmente addormentati, poichè non
accennavano ad aprire gli occhi.

Avevano compiuto metà discesa, quando un ruggito, che si era propagata
fra le dune, come un colpo di tuono, echeggiò improvvisamente.

Il maschio si era alzato di scatto colla criniera irta, raccogliendosi
prontamente su sè stesso, come se si preparasse a spiccare il salto.

— In guardia, signore! — gridò Tabriz.

Non aveva ancora finito che il leone si scagliava contro Hossein che si
trovava più in basso.

Il giovane s'appoggiò alla duna e sparò risolutamente, con una calma
ammirabile, il suo ultimo colpo di pistola.

Il leone, arrestato per così dire al volo, cadde da una parte,
rotolando quasi ai piedi di Tabriz.

— Prendi! — urlò allora il gigante assestandogli un poderoso colpo di
_kangiarro_.

La terribile lama squarciò netto il collo della belva, facendo
sprizzare alto il sangue.

Intanto la leonessa, svegliata dal ruggito del compagno e dal colpo di
pistola, era pure balzata in piedi, ma ebbe un momento di esitazione, e
quello fu la salvezza dei turchestani.

Due spari rimbombarono, seguiti da un ruggito formidabile, poi,
dileguatosi il fumo, Tabriz e Hossein scorsero la leonessa a fuggire
attraverso la steppa, varcando a gran salti le dune.

— Ehi, _loutis_ — gridò il gigante, volgendosi verso Karaval.

— Hai veduto come noi, uomini della steppa turchestana, sappiamo
ammazzare i vostri leoni?

— Sparate meglio dei cosacchi del Don, voi, — si limitò a rispondere il
bandito.

— Possiamo riprendere la marcia?

— Sono ai vostri ordini, signori. Abbiamo perduto già troppo tempo e
giungeremo tardi all'oasi di Kara-Kum. —

Non vedendo più la leonessa, lasciarono frettolosamente la collinetta
e dopo d'essersi bagnate le labbra coll'acqua, contenuta nella vescica,
si misero senz'altro in marcia affrettando il passo.

Fu solamente tre ore dopo il tramonto, che giunsero all'oasi,
completamente sfiniti e quel che era peggio, affamati.

Quella macchia però essendo più vasta delle altre e ricca d'alberi e di
cespugli, fornì loro dell'acqua ancora più fresca di quella del piccolo
stagno del ghepardo e uova in abbondanza, essendo abitata da veri
stormi di _houbara_.

Cenarono di buon umore, accanto al pozzo e si stesero poscia presso il
fuoco montando, uno per volta, la guardia, non essendo sicuri che non
vi fossero delle belve.

Nei giorni seguenti continuarono la terribile marcia attraverso a
quell'interminabile steppa ed al sesto giorno scoprivano finalmente la
zona alberata che segue l'Amu-Darja, dalla sua sorgente fino alla sua
foce.

Karaval aveva manovrato in modo da portarsi vicinissimo alla stazione
comandata dal capo ghirghiso o usbeko che fosse, suo amico, che
vegliava la frontiera per incarico dell'Emiro. Conoscitore profondo
della steppa della fame, e di tutte le sue oasi, era sicurissimo di non
essersi ingannato.

— Signori, — disse fermandosi dinanzi ai primi alberi e fingendo
una gioia immensa, — ecco la parte più difficile del nostro viaggio
compita.

Non ci rimane che di attraversare il fiume e saremo nella steppa degli
Illiati, che confina con quella dei Sarti.

— Tu sei un brav'uomo, — gli rispose Hossein, — e avrai un regalo degno
d'un nipote d'un _beg_.

— Troveremo un guado? — chiese Tabriz.

— Ecco il difficile, signore, — rispose il bandito. — L'Amur qui
deve essere larghissimo e profondissimo e senza una barca non potremo
attraversarlo.

Però, se non m'inganno, non dobbiamo essere lontani da una stazione di
pescatori di _garitse_. Conoscete quei deliziosi pesci che somigliano
alle trote?

— Ci preme conoscere più i pescatori che i pesci, — disse Tabriz.

— Volete lasciare a me l'incarico di andarli a cercare?

Mancano tre ore al tramonto e le mie gambe sono ancora in ottimo stato.

Qui d'altronde nulla avrete da temere, essendo queste rive quasi
disabitate.

— Tornerai con una barca? — chiese Hossein.

— Ve lo prometto, signore. Continuate la marcia fino al fiume,
accendete il fuoco e aspettatemi.

— Intanto cercheremo di procurarci la cena, — disse Tabriz.

— Addio, signori, contate su di me, — concluse il bandito
allontanandosi.

Mentre egli seguiva il margine della zona alberata, Tabriz e Hossein si
erano cacciati sotto le vôlte di verzura, premurosi di giungere sulla
riva del fiume.

Una vegetazione splendida, formata però quasi esclusivamente da
querce e da platani e da enormi cespi di rose ancora in fiore, formava
come una fascia di qualche chilometro di estensione, non potendo le
infiltrazioni delle acque spingersi più lontano.

Che frescura deliziosa però sotto quelle ombre, specialmente per
uomini che, da otto giorni, si arrostivano da mane a sera sotto un sole
implacabile e che avevano sempre marciato.

— Qui mi sembra di rivivere, — disse Tabriz. — Si direbbe che i pori
della mia pelle disseccata, assorbano voluttuosamente l'umidità del
fiume.

E poi questa è l'aria della nostra steppa, signore.

— Mista ad aria satura di vendetta, — aggiunse Hossein che era
diventato tetro.

— Se non l'ucciderete voi, lo finirò io, signore. L'ho giurato, e gli
uomini della steppa sanno mantenere le loro promesse, checchè avvenga.

— Mio zio non perdonerà: è implacabile come noi, lo conosco troppo
bene. Vi è sempre però un sospetto che mi cruccia.

— Quale, signore?

— Che Abei mi abbia surrogato, credendomi morto.

— Non parlare di ciò, ora, signore. Ecco il fiume: lasciamo l'argomento
scottante e vediamo se possiamo guardare l'Amu-Darja senza attendere il
ritorno del _loutis_. —

Il fiume in quel luogo era largo cinquecento metri per lo meno, e le
sue acque scorrevano rapidissime ed a quanto sembrava dovevano essere
anche assai profonde.

Per di più la riva opposta non offriva alcun approdo, essendo
formata da altissime rocce tagliate a picco, di colore nerastro e che
trasudavano una materia vischiosa, di colore oscuro, che scivolava
lentamente nel fiume in forma di serpenti.

— Senza una barca noi non potremo passare, — disse Tabriz. — E poi
dovremo ancora scendere o risalire il fiume.

Dinanzi a noi si trova un terreno petrolifero. Non vedi la nafta che
cola da quelle rupi?

— Aspettiamo il _loutis_, — rispose Hossein. — Sapendo di ricevere un
premio, non mancherà di ritornare.

— Vado a cercare qualche cosa da porre sotto i denti. Troverò certo
qualche albero da frutta. —

La breve gita di Tabriz, non fu troppo fortunata. Tuttavia riportò un
po' di ribes e delle bacche, sufficienti a calmare momentaneamente la
fame.

— Ci accontenteremo di questo per ora — disse il gigante. — Il _loutis_
sa che siamo a secco di viveri e non mancherà di portarci almeno
qualcuno dei suoi famosi pesci. —

Divorarono la frugalissima cena, accesero il fuoco per segnalare alla
loro guida la loro presenza, poi si sedettero sulla riva, sotto una
grossa quercia che lanciava rami giganteschi in tutte le direzioni.

Entrambi erano diventati muti e non staccavano gli sguardi dalla sponda
opposta che serviva di barriera alla loro steppa. Certo pensavano al
_beg_, a Talmà e soprattutto ad Abei, al miserabile che per poco non li
aveva uccisi e che era stato la causa di tutte le loro disgrazie.

Le tenebre erano calate da un paio d'ore, quando Tabriz, che di quando
in quando osservava il basso corso del fiume, scorse un certo numero di
punti luminosi che si riflettevano vivamente nelle acque del fiume.

— Quelle sono barche di pescatori, — disse alzandosi. — Il _loutis_ ce
ne aveva promessa una e giunge invece con una flottiglia. Avrei meglio
desiderato che fosse una sola, piuttosto di tante.

— Temi qualche sorpresa, Tabriz? — chiese Hossein che pareva uscisse
allora da un sogno.

— Io non ho mai avuto rapporti coi pescatori dell'Amu-Darja, quindi non
ti posso dire se sono galantuomini o birbanti.

— Nulla potrebbero toglierci. I bukari dell'Emiro mi hanno preso
perfino l'ultimo _tomano_.

— E anche a me, signore. —

I punti luminosi intanto ingrandivano a vista d'occhio e le barche
cominciavano a delinearsi abbastanza nettamente. A bordo si scorgevano
parecchi pescatori, che arrancavano con gran lena per vincere la forza
della corrente.

Tabriz contò sei barche, piuttosto pesanti, essendo tutte scavate nel
tronco d'un albero, montate ognuna da cinque pescatori, quattro ai remi
ed il quinto al timone.

Dinanzi ad ognuna, all'estremità d'un lungo bastone che reggeva una
specie di borsa, formata di filo di rame, ardevano pezzi di legno,
cosparsi di nafta o di petrolio, onde proiettassero maggior luce.

Sui bordi, Tabriz e Hossein scorsero, non senza un certo stupore, degli
uccelli dalle gambe piuttosto lunghe, che si tenevano l'uno accanto
all'altro e che sembravano liberi.

— Sono pescatori o cacciatori? — si chiese Tabriz. — Che cosa fanno
quei volatili? —

In quel momento una voce a loro ben nota s'alzò sulla prora della prima
scialuppa, gridando:

— Eccomi, signori!... Giungo in buon punto.

— Il _loutis_! — esclamarono Tabriz e Hossein.

La scialuppa, con pochi colpi di remo, giunse presso il fuoco che
ardeva sulla riva, ed il bandito balzò a terra, dicendo:

— Noi siamo ospiti di questi pescatori e non avrete nulla da temere da
parte loro. Sono brava gente.

— Acconsentono a farci attraversare il fiume? — chiese Hossein.

— Sì, signore, non prima di domani mattina però, essendo ora occupati
alla pesca della _garitsa_. E poi per trovare un approdo, noi siamo
costretti a discendere il fiume per parecchie miglia, essendo qui
la riva opposta tagliata a picco per un lunghissimo tratto e troppo
pericolosa.

— Ce n'eravamo accorti, — disse Tabriz.

— Vi è una zona petrolifera al di là delle rocce. Imbarcatevi, signori,
e assisterete ad una pesca divertente.

— A ventre vuoto?

— Ho pensato a voi: vi è sotto la prora un canestro con pesci
arrostiti e gallette di maiz, nonchè un fiasco di _kumis_ e anche delle
pipe. —

Balzarono nella barca che era la più lunga di tutte e si sedettero a
prora, mentre i pescatori prendevano subito il largo ridiscendendo la
corrente.

— Dimmi un po', _loutis_, — disse Tabriz, che aveva subito dato
l'assalto al canestro.

— Che cosa fanno quegli uccelli che si tengono ritti sul bordo e che
non sono legati?

— Servono a pescare le _garitse_, signore. La notte è oscura e quei
deliziosi pesci si lasceranno prendere in gran numero.

— Da chi?

— Da questi uccelli, signore. Sono cormorani del mar d'Aral, dei
pescatori infaticabili, che sono stati ammaestrati per la pesca della
_garitsa_.

— Che pesci sono?

— Una specie di trote e abbondano qui. —

Le sei barche si erano disposte su due linee e si erano portate in
mezzo al fiume, mentre i pescatori remavano dolcemente all'indietro,
onde la corrente non le trasportasse troppo rapidamente.

Sul mar d'Aral e sui suoi fiumi che scaricano entro esso le loro acque,
come nei mari e nei fiumi della China e del Giappone, si fa uso dei
cormorani, di quegli avidissimi uccelli acquatici, che noi chiamiamo
smergli, per ottenere delle pesche abbondanti.

Gli uomini della steppa si servono dei falchi per la caccia, i
pescatori pure di volatili, e gli uni e gli altri non hanno da
lagnarsi, perchè oltre a procurarsi un buon divertimento, si procurano,
con quasi nessuna fatica, selvaggina terrestre ed acquatica. Si sa che
i cormorani sono grandi distruttori di pesce e che sono anche pescatori
abilissimi, potendo tuffarsi sott'acqua e rimanervi per qualche tempo.
È appunto sull'avidità di quei trampolieri che i pescatori contano, ed
in quale misura anche!...

Un cormorano bene ammaestrato può mantenere comodamente una famiglia di
pescatori, e anche procurarle una certa agiatezza. Ordinariamente però
i pescatori non ne hanno mai meno d'una mezza dozzina, che tengono con
cure infinite.

È di notte che il cormorano lavora con maggior lena, sicchè i suoi
padroni difficilmente se ne servono di giorno, almeno quelli delle rive
del mar d'Aral e dei fiumi della steppa settentrionale.

Aspettano di solito le notti oscurissime, perchè quelle sono le più
propizie per la pesca e prendono il largo coi loro uccelli che stanno
appollaiati sui due bordi della barca.

Un fuoco arde sempre all'estremità d'un bastone per attirare i pesci.
Quando questi cominciano a mostrarsi a fior d'acqua, i cormorani, ad un
fischio del padrone si mettono animosamente al lavoro.

Di solito sono i più giovani che cominciano l'attacco. In un lampo
si tuffano, afferrano il primo pesce che guizza dinanzi a loro e lo
portano fedelmente al padrone, fedelmente perchè non possono divorare
la preda. Se non avessero al collo un anello di rame che stringe loro
il gozzo, vi sarebbe da dubitare sulla loro fedeltà e probabilmente il
padrone aspetterebbe invano la preda.

Sono però così stupidi che, quantunque delusi nelle loro speranze e
spronati un po' anche dalle loro abitudini, tornano subito in acqua
alla caccia d'altri pesci, portandoli sempre.

È vero che a pesca finita potranno fare delle scorpacciate d'interiora,
che l'avaro padrone getta loro in abbondanza.

Non è raro che un solo cormorano in una notte riesca a prendere
quindici, venti e talvolta anche trenta chilogrammi di pesce.
Moltiplicando per sei, ossia pel numero degli uccelli contenuti in ogni
barca, si può comprendere quali guadagni faccia l'equipaggio che si
compone di solito di non più di cinque persone.

La flottiglia dei pescatori, che continuava a scendere il fiume, dopo
d'aver percorso un paio di chilometri, rinnovando costantemente i
pezzi di legno, che bruciavano entro le borse di filo di rame, aveva
cominciato a lanciare i volatili.

Quegli infaticabili pescatori lavoravano con vero accanimento. Appena
a bordo ripartivano, tuffandosi profondamente, colla speranza mai
esaudita, di poter finalmente saziare la loro ingordigia.

Già le barche erano mezze piene, quando giunsero in un luogo ove
l'Amu-Darja s'allargava, formando una specie di lago che era cosparso
d'isolette boscose.

— Qui faranno la grande pesca, — disse Karaval a Tabriz. — È questo il
luogo ove le _garitse_ si radunano in maggior copia. —

Le sei scialuppe continuavano ad avanzare, ma i cormorani, appena
toccata l'acqua, s'affrettavano a ritornare a bordo rifiutandosi
assolutamente di ritornare.

Una certa agitazione si era manifestata fra i pescatori.

Osservavano l'acqua, fiutavano l'aria e non osavano più avanzare.

Ad un tratto un altissimo grido s'alzò fra l'equipaggio della prima
scialuppa.

— Fuggite!... La nafta. —

Quasi nell'istesso tempo, l'acqua s'infiammava intorno alle
imbarcazioni, rompendo furiosamente le tenebre che gravitavano sul
fiume.




CAPITOLO IX.

Fra l'acqua e il petrolio.


Tutta la regione che si estende fra le rive del mar Caspio e quelle
dell'Aral, altro non è che un immenso serbatoio di nafta, un serbatoio
inesauribile che darà un giorno miliardi e miliardi a chi saprà
sfruttarlo.

Da secoli gli abitanti di quei paesi avevano già notato fenomeni
straordinari, ma per loro assolutamente inesplicabili, come
l'apparizione improvvisa di vampe, uscenti da rocce e da crepacci
trasudanti una materia che altro non era che nafta.

Sembra che dei bacini immensi si estendano su una superficie pure
immensa e anche a non molta profondità, come lo hanno dimostrato i
pozzi scavati in questi ultimi anni, specialmente nei dintorni del mar
Nero.

Tuttavia quella vasta regione è rimasta, quasi fino ai nostri giorni,
infruttuosa, quantunque si conoscesse l'esistenza della nafta fino
dal secolo scorso, specialmente nei dintorni di Baku, la cui città
era tenuta come sacra dagli adoratori del fuoco in causa d'una grande
fiamma che usciva da una roccia situata presso le rive del mar Nero.

Non fu che nel 1870 che quegli immensi serbatoi attirarono l'attenzione
degli scienziati e degli industriali, e fu con grande meraviglia che si
constatò la loro esistenza e la loro prodigiosa ricchezza.

Alcuni pozzi scavati intorno alle rive meridionali del mar Nero, fecero
finalmente comprendere quale ricchezza si nascondeva nel sottosuolo.

Ovunque i getti furono abbondanti. L'olio minerale salì alla superficie
in così grandi quantità, specialmente dal pozzo chiamato _Droogio_,
presso Baku, da non poterlo frenare con alcun mezzo.

Fu un vero torrente di nafta verdastra, che andò a terminare in
buona parte nel mar Caspio, mettendo in serio pericolo le navi
che si trovavano in quei paraggi, perchè uno zolfanello gettato
inavvertitamente in acqua, sarebbe stato sufficiente per distruggerle
tutte.

Il petrolio discese da un giorno all'altro, ad un centesimo al litro!...

Non è, come abbiamo detto, solamente sulle rive del Caspio, che il
sottosuolo nasconde serbatoi prodigiosi di nafta. Tutto il Turchestan
settentrionale, che segue le sponde orientali del mar Caspio, fino
a quelle meridionali dell'Aral, è una regione petrolifera che darà
certamente un giorno altre favolose ricchezze. Perfino lungo certi
fiumi dell'interno, le rocce trasudano nafta, ora nerastra ed ora
verdastra e quelle segnano i buoni punti che un pozzo venga aperto ed
il petrolio subito salirà alla superficie a riempire milioni e milioni
di barili.

Lo strano sì è poi, che quei serbatoi non si estendono solamente
sotto la così detta terra ferma, bensì anche sotto quei mari, talvolta
perfino sotto i letti dei fiumi.

Di quando in quando, forse in causa di qualche scossa di terremoto o
per altri motivi ancora ignorati, dai crepacci escono delle enormi
masse di gaz di nafta, le quali formano alla superficie dell'acqua
innumerevoli bolle.

Uno zolfanello od un pezzo di stoppa accesa, gettata via dai naviganti,
basta per provocare migliaia e migliaia di fiamme, simili a quelle dei
becchi di gaz, ma più grosse e di forma conica.

Lo spettacolo è ammirabile, tanto più che non è veramente troppo
pericoloso pei naviganti. Guai però se invece dei gaz sale la nafta,
come talvolta avviene!.... Allora è un mare di fuoco che si estende
spaventosamente e disgraziate quelle navi che per mancanza di vento non
riescono ad allontanarsi più che in fretta.

                             . . . . . . .

Al grido di terrore e d'angoscia mandato dagli uomini della prima
scialuppa, un altro non meno alto, non meno terribile era partito dalle
altre.

La nafta bruciava!.... Era la morte e quale atroce morte, che
minacciava i pescatori di _garitse_!...

Le fiamme, sviluppatesi con rapidità incredibile, s'allargavano sulle
acque sature d'olio minerale, mandando una luce biancastra simile a
quella che sviluppa l'_alcool_.

I cormorani, spaventati si erano alzati, spiccando il volo verso le
isole, prima che i pescatori, fra quella confusione, avessero pensato a
trattenerli.

La fuga dei volatili aveva impressionato maggiormente i pescatori,
credendo di vedere in quella la loro perdita.

Tabriz e Hossein, non meno impressionati, erano balzati subito in
piedi, gridando assieme a Karaval:

— Ai remi!... Ai remi!... —

Un momento di ritardo era la fine di tutti.

Il capo della flottiglia, comprendendo che non vi era da esitare, aveva
lanciato un comando.

— Alle isole!... Coraggio! —

Le sei scialuppe si erano messe in corsa. Per buona fortuna dinanzi a
loro l'acqua non aveva ancora preso fuoco, però era necessario spegnere
prontamente i pezzi di legno che ardevano entro le borse di filo di
rame, onde evitare di allargare l'incendio.

Mentre i rematori arrancavano disperatamente, tendendo i muscoli fino
al punto di farli quasi scoppiare, i timonieri si erano affrettati a
ritirare le aste rovesciando i tizzoni sui pesci, che ingombravano il
fondo delle scialuppe.

Lo spettacolo che offriva quella specie di lago formato dalle acque
dell'Amu-Darja, diventava di momento in momento più spaventoso.

Pareva che si fosse trasformato, per opera magica, in un piccolo mare
di fuoco. Fiammate si alzavano dappertutto dietro le imbarcazioni
fuggenti, spandendo in alto una luce intensa, quasi accecante.

Le acque ribollivano con leggeri crepitii, in causa di masse
considerevoli di gaz che salivano senza posa alla superficie assieme
alla nafta, sviluppando nuove fiammate che sovente raggiungevano delle
altezze di parecchi metri.

Si sarebbe detto che un vulcano avvampava sotto il laghetto.

I pescatori fuggivano sempre verso le isole. Avrebbero desiderato
meglio guadagnare le rive del fiume; l'onda di fuoco però glielo
impediva, e attraversarla sarebbe stato come andare incontro ad una
morte certa.

Per fortuna quelle terre che occupavano quasi il centro del laghetto
non erano lontane, sicchè bastarono cinque minuti di corsa sfrenata per
raggiungere la prima che era la maggiore.

Sbarcarono in fretta, tirarono a terra le barche e si gettarono sotto
gli alberi, sdraiandosi fra i giunchi che erano altissimi.

— Bell'avventura! — disse Tabriz che si era gettato fra Hossein e
Karaval. — Come finirà?

— Bene, spero, — rispose il bandito. — Aspetteremo che la nafta si sia
consumata e andremo a far colazione al villaggio dei pescatori con una
dozzina o due di _garitse_.

— Alla malora i tuoi pesci! — esclamò Tabriz. — Non sogni che quelli e
per quelli per poco non ci facevi arrostire vivi!

— Non è colpa mia, signore.

— Se tu fossi stato la cagione, non so se avresti ancora la testa
piantata sul tuo collo.

— Non temete, — disse Karaval. — Il fuoco non durerà molto. —

Pareva però che l'incendio, invece di scemare, aumentasse
continuamente, come se dai crepacci apertisi nel letto del laghetto, la
nafta non cessasse di risalire alla superficie.

Un turbine di fuoco scendeva colla corrente, riversandosi verso il
basso corso dell'Amu-Darja e si scorgeva, anche molto lontano, il cielo
riflettere quei lividi bagliori. Si sarebbe detto che un lampeggiare
continuo riempiva l'atmosfera con una luce però fissa e non già
tremolante.

L'acqua continuava a ribollire e un numero infinito di pesci saliva
alla superficie, per bene cucinati.

— Peccato non poter mettere una mano lì dentro. Ci guadagneremmo una
cena bastante per cinquecento persone, — disse Tabriz.

Hossein non rispose.

Guardava con inquietudine quelle fiammate, che ormai circondavano le
isole, facendo crepitare i canneti ed i giunchi che coprivano le rive.

I pescatori non sembravano però impressionati, ora che si trovavano a
terra. Quel fenomeno, in apparenza terribile, non doveva essere nuovo
per loro e dovevano anche conoscerne la portata.

Stesi fra le erbe, al disotto delle piante che li proteggevano dal
calore e dal fumo, guardavano tranquillamente quelle immense fiammate,
che la corrente travolgeva verso lo sbocco del lago.

Avevano ragione di non preoccuparsi troppo, poichè, dopo tre o quattro
ore, le fiamme cominciarono a decrescere, la luce divenne meno intensa
e finalmente, esauritasi la _nafta_, le tenebre tornarono a piombare
sul laghetto.

— Non credevo che tutto finisse così bene, — disse Tabriz a Hossein. —
Avevo paura di morire arrostito come un cagnolino. —

Il giovane rispose con un lieve sorriso.

— Padrone, — proseguì, il gigante, — non ti ho mai veduto così
preoccupato come ora, eppure non siamo che a poche centinaia di passi
dalla nostra steppa.

— Taci, Tabriz, — rispose Hossein.

— È proprio vero che non si è mai contenti in questo mondo, — brontolò
il turchestano..

Quantunque non vi fosse più alcun pericolo, i pescatori attesero l'alba
prima di lanciare nuovamente in acqua le loro scialuppe.

Si erano appena imbarcati che già i cormorani avevano ripresi i
loro posti. Quei ghiottoni non avevano probabilmente dimenticati
gl'intestini dei pesci, presi durante la sera e che per diritto
spettavano a loro.

Le sei scialuppe attraversarono il laghetto, le cui acque erano tornate
fresche, imboccarono il canale meridionale e dopo qualche chilometro
si arrestarono dinanzi ad un villaggio composto d'un centinaio di
casupole e che era difeso da una specie di ridotto, armato d'una mezza
dozzina di falconetti e sormontato da una bandiera verde, il vessillo
dell'Emiro di Bukara.

Scoprendola, Tabriz e Hossein si erano guardati l'un l'altro con
apprensione.

— _Loutis_, — disse il primo, rivolgendosi a Karaval con aria
minacciosa, — dove ci hai condotti tu?

— In un villaggio di pescatori, signore.

— E quella bandiera?

— Questi sono sudditi dell'Emiro, signore, però sono certissimo che
non vi daranno nessun fastidio. Non facevano già parte della carovana e
probabilmente non hanno saputo ancora nulla della presa di Kitab.

Che cosa potete temere voi da loro?

— E in quel ridotto non vi saranno degli usbeki?

— Che importa a loro se degli uomini chiedono di attraversare
l'Amur-Daria?

— Puoi aver ragione, — disse Tabriz, un po' rassicurato dalle parole
del bandito.

Il gigante e Hossein sbarcarono colla speranza di partire subito,
appena deposto a terra il pesce predato dai cormorani.

— Venite a far colazione nella casupola d'un mio amico, — disse
Karaval. — Prima di un'ora il pesce non sarà a terra e intanto
assaggeremo una dozzina di _garitse_.

— Se si tratta d'una sola ora, vada, — disse Tabriz.

— Le emozioni di questa notte a dire il vero mi hanno aguzzato
l'appetito. Vieni, signore. —

Hossein, che sembrava sempre preoccupato, li seguì ed entrarono in una
catapecchia che aveva le pareti di fango ed il tetto di canne palustri
e che formava una sola stanza non troppo vasta.

Un uomo, giovane assai, poichè poteva avere appena vent'anni, quasi
avesse indovinato il desiderio dei suoi avventori, stava friggendo in
una padella di rame, piena di grasso di cammello, dei pesci.

— Padrone, — disse Karaval, scambiando col cuciniere un rapido sguardo,
— servi qualche cosa a questi signori.

— Ho delle _garitse_ pronte, — rispose il cuciniere, che non era altri
che Dinar. — Sono già cotte a puntino e doveva servirle al comandante
dell'Emiro.

— Ne manderai degli altri più tardi — rispose Karaval. — Noi
paghiamo. —

Dinar levò i pesci, li depose su un piatto di creta e li servì ai
tre uomini, che si erano seduti intorno ad una tavola, l'unica che si
trovasse nella camera.

— Signori, — disse Karaval, quand'ebbe mangiato un paio di pesci, —
mentre voi terminate la colazione vado a noleggiare la scialuppa.

Fra un quarto d'ora noi saremo al sicuro al di là della frontiera.

— Va', — rispose Tabriz, che faceva onore ai pesci e che aveva la bocca
piena.

Anche Hossein attaccava con molto appetito i pesci e pareva che per un
momento avesse dimenticato Talmà, il _beg_ ed anche Abei.

— Signore, — disse il gigante, quando il piatto fu vuoto, — un'altra
dozzina ci starebbe, almeno, nel mio stomaco.

Quel birbone di _loutis_ aveva ragione di vantare questi eccellenti
abitanti dell'Amu-Darja. Non ne ho mai mangiati di così delicati.

— Se ti fa piacere ordina, — rispose Hossein che era ricaduto nei suoi
pensieri. — Il _loutis_ pagherà lui per ora.

Tabris si era voltato gridando:

— Ehi, cuciniere, fa lavorare ancora una volta la tua padella.

— Sì, quando mi avrete detto chi siete e dove andate, — rispose una
voce che non era quella di Dinar.

Tabriz si era alzato vivamente, subito imitato da Hossein.

Il cuciniere era scomparso e invece, dinanzi alla porta, si trovava un
uomo barbuto, d'aspetto poco rassicurante, che aveva nella larga fascia
un vero arsenale fra pistole, _jatagan_ e _kangiarri_, accompagnato da
una mezza dozzina d'usbeki, armati non meno formidabilmente di lui.

— Chi sei e che cosa vuoi tu? — chiese Tabriz, afferrando
istintivamente la pesante scranna su cui si era seduto.

— Un ufficiale dell'Emiro di Bukara, — rispose l'uomo barbuto, con
alterigia, — snudando con un gesto tragico uno dei suoi _kangiarri_.

— Allora mandami il cuciniere, onde ci prepari degli altri pesci, così
potrai assaggiarne anche tu in nostra compagnia. —

L'ufficiale aggrottò la fronte e fece un gesto sdegnoso.

— Io, con voi! — esclamò.

— Ehi, quell'uomo, — disse Tabriz, — ora sappi che questo signore, che
ha fatto colazione con me, è il nipote d'uno dei più famosi _beg_ della
steppa dei Sarti. Giù il cappello!...

— Voi non siete altro che banditi, ricercati dal mio signore, — rispose
l'ufficiale. — Arrendetevi o vi faccio a pezzi... —

Non potè terminare la frase. Tabriz, preso da un'impeto di furore,
aveva alzata la sedia e gliel'aveva scaraventata addosso con tale
impeto da farlo stramazzare al suolo più morto che vivo.

Gli uomini che lo accompagnavano si erano subito gettati avanti coi
_kangiarri_ e cogli _jatagan_ in mano, cercando d'irrompere nella
stanza e di precipitarsi addosso ai due turchestani.

Hossein che li teneva d'occhio, con una mossa fulminea aveva sollevato
la tavola e l'aveva scaraventata attraverso la porta, sbarrando loro il
passo.

— Addosso coi _kangiarri_, Tabriz! — gridò poi.

I sei usbechi, arrestati di colpo e spaventati anche dalla statura
imponente di Tabriz, avevano dato indietro, scaricando due o tre colpi
di pistola a casaccio.

Vedendo poi roteare in alto i due kangiarri dei turchestani, ritennero
più opportuno alzare i tacchi e scapparsene, senza occuparsi del
disgraziato ufficiale che era rimasto svenuto dinanzi alla porta.

— Siamo stati traditi! — gridò Tabriz, che pareva in preda ad un
terribile accesso di collera. — Il _loutis_ ci ha venduti!...

— Sì, il miserabile! — rispose Hossein.

— Gli strapperò il cuore!

— Ed io gli taglierò la testa!...

— Canaglia!...

— Birbante!...

— Ah!... C'è l'ufficiale!

— Buona presa, Tabriz!

— E buon ostaggio!... Vieni con me, mio caro. —

Allungò le braccia al di là della tavola, abbrancò il disgraziato per
la giubba e lo alzò come se fosse un fantoccio.

— Ecco di che rinforzare la nostra barricata, — disse. — Vedremo se gli
usbeki oseranno fucilarlo.

— Non migliorerà di molto la nostra situazione, Tabriz, — disse
Hossein. — Come potremo resistere noi, che abbiamo le pistole scariche?

— E queste, signore? — disse il gigante, levando le due a doppia canna,
che portava alla cintura il prigioniero.

— Quattro palle valgono ancora qualche cosa, quando si sanno mandare
all'indirizzo giusto.

Vengano!... Ah!.... I birbanti!...

E quel cane di _loutis_ diceva che questo era un villaggio di
pescatori!... Non morrò contento se non gli mangerò il cervello per lo
meno. —

Due dozzine di usbeki erano comparsi a breve distanza dalla casupola,
armati non solo di pistole e di armi bianche, bensì anche di
moschettoni.

Li guidava un uomo piuttosto attempato, d'aspetto imponente, che
portava sul capo il turbante verde, il distintivo degli uomini che
hanno compiuto il pellegrinaggio alla Mecca e che perciò hanno il
diritto di essere considerati come una specie di santoni.

— Chi sarà quel brutto muso? — si chiese Tabriz, che lo spiava
attraverso il vano lasciato fra la sommità della tavola e la volta
della porta. — Non sarà il tuo turbante verde che ti salverà dalle
palle della pistola di questo imbecille.

Padrone, sei pronto? Qui si tratta di difendere la pelle e la nostra
libertà.

— Li aspetto, — rispose semplicemente Hossein, che si era inginocchiato
dietro alla tavola.

Cerchiamo di dare una buona lezione a questi furfanti. —




CAPITOLO X.

L'assedio.


Gli usbeki che, dal primo ricevimento avuto, avevano compreso di aver
da fare con due, pronti a qualunque sbaraglio e ben decisi a difendere
la loro vita, giunti a cinquanta passi dalla catapecchia, si erano
fermati per consigliarsi sul miglior mezzo di marciare all'attacco.

Temendo di ricevere qualche scarica, si erano stesi al suolo, dietro
una macchia di cespugli, forse coll'intenzione di aprire il fuoco,
tenendosi dietro quel riparo che, se non li copriva dalle palle, per lo
meno li nascondeva.

— Uhm! — disse Tabriz, che li spiava. — Non mi sembrano molto
coraggiosi i soldati dell'Emiro.

Con due dozzine d'uomini, a quest'ora avrei dato l'assalto anche al
ridotto.

— La partita non è ancora cominciata, — rispose Hossein, che non
condivideva l'ottimismo del gigante. — Tu hai dimenticato che sul
ridotto vi sono dei falconetti e che questa catapecchia ha le muraglie
di fango. —

In quell'istante un colpo di fucile partì dietro il cespuglio, ed una
palla si piantò profondamente nella tavola che serviva da barricata.

Tabriz fece un salto, riparandosi dietro lo stipite della porta.

— Pare che si siano finalmente decisi, — disse, sorridendo. — Sono di
una prudenza che rasenta quella dei conigli.

— Non esporti, Tabriz.

— Lascerò a loro sprecare le munizioni, signore. Ci tengo anch'io a non
farmi crivellare, almeno fino al giorno che ti avrò vendicato.

— Taci! — disse Hossein con voce sorda.

— Sì, è meglio lasciar parlare gli archibugi e le pistole, per
ora. —

Una scarica tenne dietro alle sue parole. Le palle si piantarono nelle
pareti di fango e nella tavola e alcune perfino sul soffitto.

— Padrone, — disse ad un tratto il gigante. — Non spaventarti se io
griderò, anzi farai meglio ad imitarmi.

— Perchè?

— Lascia fare a me. La mia idea mi sembra buona. —

Una seconda scarica rintronò, avvolgendo il cespuglio d'una nuvola di
fumo.

Tabriz aveva mandato un urlo, come d'un uomo colpito a morte.

— Grida anche tu, padrone, — disse poi subito. — Forte!...
Forte!... —

Quantunque Hossein non riuscisse a comprendere il piano del gigante,
aveva mandato a sua volta un lungo urlo.

— Ed ora silenzio, — aveva sussurato Tabriz. — Fingiamo di essere
morti. —

Gli usbeki, che avevano udite quelle due grida, si erano prontamente
alzati coi moschettoni ancor fumanti, guardando la casupola.

Stettero qualche minuto immobili, poi, non udendo alcun rumore, nè
vedendo ricomparire i due assediati, fecero alcuni passi innanzi,
incoraggiati dai sagrati del capo.

Gli usbeki, credendo che gli assediati fossero stati veramente uccisi
dalla seconda scarica, si erano fatti animo e s'avanzavano, lentamente
però, cercando di scoprire, dietro la tavola che ostruiva la porta, i
due cadaveri.

Erano tanto sicuri di trovarli morti o agonizzanti, che non avevano
nemmeno presa la precauzione di ricaricare i loro moschettoni.

— Attento, padrone, — sussurrò Tabriz che si teneva sempre nascosto
dietro lo stipite della porta. — Salta la tavola e piomba su quei
furfanti.

— Ho il _kangiarro_ ben saldo in mano.

Il capo degli usbeki, che era dinanzi a tutti e che impugnava una
specie di scimitarra assai ricurva e dalla lama larghissima, giunto a
quattro o cinque passi dalla porta si fermò, gridando:

— Vi arrendete? —

Nessuno rispose.

— Sono proprio morti, — disse poi, volgendosi verso i suoi uomini. —
Non mi aspettavo che tiraste così bene. —

I ventiquattro uomini si fecero coraggiosamente innanzi per rimuovere
la tavola, quando d'un tratto videro il gigantesco Tabriz e Hossein
varcarla con un solo salto e piombare in mezzo a loro.

— _Uran!... Uran!_... —

Il terribile grido degli scorridori della steppa turchestana lanciato
dai due assediati, fu accompagnato da due colpi di _kangiarro_ che
fecero stramazzare a terra due usbeki colle gole squarciate.

— Sotto, padrone! — urlò Tabriz, che menava disperatamente le mani.

— Cacciamo questi poltroni. —

Quell'attacco fulmineo e soprattutto la vista di quel colosso,
sconcertò gli assedianti. Spararono appena qualche colpo di pistola,
poi volsero i tacchi come lepri. Anche il loro comandante, che era
sfuggito per un vero miracolo ad un colpo di kangiarro, vibratogli da
Hossein, se l'era data a gambe non meno velocemente degli altri.

— Credo che per ora ne abbiano abbastanza, — disse Tabriz, rifugiandosi
prontamente entro la catapecchia. — Guardati dalle palle, signore.

Ci tempesteranno di certo.

— Finchè adopreranno i fucili non avremo molto da temere, — rispose
Hossein, che si era coricato dietro la parete. — Il mio timore è che si
servano dei falconetti che abbiamo veduto sul ridotto.

— Pare che per ora non ci abbiano pensato, signore. La faccenda si
guasterebbe troppo presto, non potendo queste muraglie resistere a
simili tiri.

— Che cosa fanno dunque quei poltroni?

— Ci spiano, signore, e tengono un secondo consiglio. Pare che piaccia
più ai bukari parlare che menare le mani.

To'!... M'ingannavo: ecco che si preparano a consumare un po' di
polvere dell'Emiro. —

Sette od otto colpi di fucile vennero sparati dietro al cespuglio,
producendo molto baccano e molto fumo, ma niente di più perchè le palle
di quei vecchi moschettoni non riuscivano ad attraversare le muraglie
di fango, anzi nemmeno la tavola che aveva uno spessore non comune.

— Avanti!... Musica!... — disse Tabriz che pareva si divertisse
immensamente. — Ci vuol ben altro che le vostre palle, stupidi!...
Bisogna venirci a scovare col _kangiarro_ in pugno, miei cari,
e... —

Si era interrotto bruscamente ed aveva spiccato un salto verso la
tavola senza prendersi alcun pensiero delle palle che continuavano a
fioccare con un lungo mugolìo.

— Tabriz, che cosa fai? — gridò Hossein.

— Il miserabile!...

— Chi?...

— Il _loutis_.

— Con gli usbeki?...

— Sì, padrone.... Canaglia, si è nascosto, ma lo terrò d'occhio!... È
necessario che l'uccida!...

— Via di lì, Tabriz!...

— Hai ragione, padrone. Sono uno stupido a espormi così... un po' più
basso e la mia testa scoppiava. —

Una palla aveva attraversato il suo cappello portandoglielo via dal
capo.

— Hai veduto, Tabriz? —

Gli spari si succedevano senza tregua. I bukari facevano grande spreco
di munizioni, senza ottenere alcun successo, poichè i due assediati si
guardavano bene dal mostrarsi.

La fucilata durò una buona mezz'ora, poi parve che gli assedianti si
fossero finalmente accorti dell'inutilità dei loro tiri, poichè il
fuoco bruscamente cessò.

— Tabriz, — disse Hossein, — che vengano all'attacco?

— Mi pare che non ne abbiano l'intenzione, almeno pel momento, —
rispose il gigante, che li spiava per una fessura lasciata fra la
tavola e lo stipite della porta.

— Che ci cannoneggino?

— Eh, non lo so, mio signore, tuttavia non sono molto tranquillo.

— Io vorrei sapere come finirà quest'avventura.

— Li vedi ancora?

— No, sono tutti scomparsi, signore.

— Saranno andati a far colazione.

— E noi?

— Cerchiamo: quel maledetto taverniere avrà qualche cosa da porci sotto
i denti.

Guarda i bukari tu, signore, mentre io frugo. —

Nella stanza non vi erano che alcune casse addossate alle pareti ed
un vecchio cofano tarlato su cui trovavasi un pagliericcio che doveva
servire da letto al proprietario della casupola.

Tabriz aprì le une e l'altro e fu tanto fortunato da trovare una mezza
dozzina di gallette di maiz, nonchè una terrina di pesci già cucinati e
conservati nel grasso di cammello.

— E vi è anche lì in quell'angolo un fiasco di _kumis_, — disse il
brav'uomo, fregandosi le mani. — Per un paio di giorni i viveri sono
assicurati ed in quarant'otto ore possono succedere molte cose.

Padrone, si degnano mostrarsi?

— Non vedo nessuno, Tabriz, — rispose Hossein. — Si direbbe che hanno
abbandanato il villaggio.

Che se ne siano proprio andati? —

Il gigante non rispose. Il giovane, non ottenendo risposta, si volse
e vide Tabriz curvo verso una delle quattro pareti, che rimuoveva una
tavola di quercia che era incastrata nel fango.

— Che cosa cerchi? — chiese Hossein.

— Dietro questa tavola vi deve essere qualche cosa, — rispose il
gigante. — Resiste!... Eh cederà alle mie braccia!... —

Con uno sforzo la strappò mettendo allo scoperto un'apertura che aveva
non meno di un mezzo metro di circonferenza, che pareva mettesse in
qualche caverna sotterranea o per lo meno in qualche cantina.

— To'! — esclamò.

— Signore, mettiti a guardia della porta: io parto in ispezione.

— Per dove?

— Lo saprai presto.

Il gigante scivolò attraverso l'apertura e scomparve.

Hossein si era subito ricollocato dietro alla tavola che serviva di
barricata, senza però riuscire a scorgere nessun usbeko.

Erano occupati gli assedianti a studiare qualche nuovo mezzo per far
capitolare gli assediati o, disperando di riuscire nel loro intento,
avevano preso il largo sulle loro barche? A dire il vero Hossein non
prestava molta fede alla loro scomparsa, essendo in buon numero e
potendo reclamare per di più l'aiuto dei pastori, pure loro sudditi
dell'Emiro.

Il giovane era a questo punto delle sue riflessioni, quando un getto
di fumo irruppe bruscamente attraverso la porta, costringendolo a dare
indietro.

Qualcuno doveva aver gettato qualche fastello di legna accesa alla base
della parete, coll'evidente intenzione di allontanare i due assediati.

— Altro che scappati! mormorò Hossein.

Un colpo di tosse gl'impedì di parlare. Un altro getto di fumo era
entrato, proveniente dall'altra parete ed era quello così acre, così
puzzolente, da obbligare il giovane a fare altri due passi indietro.

— L'_alfek_ — esclamò. — L'erba puzzolente degli stagni amari!.. Ora ci
affumicheranno per bene e non so se potremo resistere a lungo.

— Per tutti i diavoli dell'universo! — gridò in quel momento una voce
dietro di lui, interrotta da due colpi di tosse. Giungo in buon punto.

— Tabriz!...

— Eccomi, signore.

— Stanno per prenderci. Il vento soffia dinanzi a noi e fra poco la
camera sarà piena.

— Non siamo presi affatto, signore. Seguimi subito, prima che
s'accorgano della nostra fuga dobbiamo essere lontani. Ah!... Ah!...
Che bel giuoco! —

Se il gigante rideva, voleva significare che le cose non andavano così
male come credeva Hossein.

Questi senza perdere tempo in chiedere spiegazioni, si era slanciato
dietro al fedele servo che si era nel frattempo riempito le tasche
di gallette e anche di pesci, poco badando se si ungeva di grasso di
cammello.

— Attàccati alla mia zimarra, padrone — gridò Tabriz. — Tu non hai gli
occhi dei gatti.

— E dove mi conduci?...

— Non occupartene pel momento. Corri sempre dietro di me, o quel fumo
puzzolente ci raggiungerà e cadremo a mezza via. —

Il gigante camminava in fretta, colle braccia allargate, per toccare
le due pareti del passaggio e pareva proprio che ci vedesse, perchè non
esitava un solo istante a spingersi innanzi.

Hossein invece non riusciva a scorgere assolutamente nulla, non
filtrando il menomo raggio di luce in quel corridoio tenebroso.

Dapprima scesero, poi, dopo aver percorso un centinaio di metri,
cominciarono a salire, senza però che l'oscurità si dileguasse.

— Ci siamo, — disse ad un tratto il gigante. — Ecco l'aria fresca del
colle che giunge.

Ancora quindici o venti passi ed i falconetti lavoreranno.

— I falconetti!... Sei diventato pazzo, Tabriz.

— Oh! Vedrai padrone, come li prenderemo alle spalle! Voglio affogarli
tutti nel fiume, compreso il _loutis_.

Alt!... Ecco la porta! —

Tabriz si era fermato di colpo.

Le sue mani scorsero su una superficie metallica, poi, trovata la
maniglia, spinse con forza.

Tosto un fascio di luce illuminò il corridoio.

— Una porta di ferro? chiese Hossein sottovoce.

— Sì mio signore.

— Dove mette?

— Non saresti capace d'indovinarlo.

— Non farmi perdere la pazienza.

— Vieni. —

Attraversarono la porta e si trovarono in una specie di magazzino che
era ingombro di casse e di botti e che riceveva la luce da due strette
feritoie.

— Dove siamo dunque? — ripetè Hossein, impazientito.

— In una polveriera. Queste botti e queste casse sono piene di
munizioni. Me ne sono assicurato prima.

— Tabriz, mi hai condotto nel ridotto che abbiamo veduto quando siamo
sbarcati?

— Sì, mio signore.

— Siamo entrati nella tana dei lupi di Bukara. Non ci faranno a pezzi
ora?...

— Non lo credo. Intanto chiudiamo la porta e spranghiamola, giacchè
vedo qui delle sbarre di ferro.

È solida e non cederà facilmente ed i bukari, che ci assediavano, non
potranno entrare nel corridoio prima di parecchie ore.

— Sei certo che non ci sia nessuno nel ridotto?

— Prima non ho udito alcun rumore e non ho veduto nessuno. Tutti i
bukari devono trovarsi sulla riva del fiume in attesa di vederci uscir
dalla taverna.

Seguimi, signore. —

Attraversarono il magazzino e si trovarono in una specie di scuderia,
dove quattro bellissimi cavalli persiani stavano riempiendosi di erbe
profumate.

— Ecco, per guadare il fiume e correre attraverso la nostra steppa, —
disse Tabriz.

— E superbi, — aggiunse Hossein.

— Taci, padrone.

— Che cos'hai udito?

— Una porta scricchiolare.

— Che i bukari vengano a rifornirsi di munizioni?

— Non ci mancherebbe altro! —

Vedendo in un angolo un mucchio di fieno abbastanza alto da celarli
entrambi, vi si gettarono dietro armando precipitosamente le pistole.

Un passo pesante e cadenzato s'avanzava risuonando entro una specie
di corridoio, che poteva anche essere un'opera coperta conducente al
ridotto, avendo Tabriz scorto delle feritoie.

Poco dopo un vecchio bukaro, armato d'archibugio, entrava nella
scuderia dirigendosi verso il magazzino delle munizioni.

Tabriz aveva fatto atto d'alzarsi, ma Hossein l'aveva subito
trattenuto, sussurrandogli:

— Lascialo andare: potrebbe dare l'allarme. Quando si sarà rifornito di
palle e di polvere tornerà sulle rive del fiume.

Così infatti accadde. Il bukaro uscì dal magazzino, portando due
sacchetti che dovevano essere pieni di munizioni e se ne andò come era
venuto, senza essersi accorto di nulla.

Quando non udirono più i passi, i due turchestani balzarono in piedi
nel medesimo tempo.

— Presto, padrone — disse Tabriz.

Attraversarono rapidamente l'opera coperta e sbucarono finalmente
all'aperto, dinanzi alla batteria che era composta di quattro
falconetti installati su un terrapieno.

Nessuna sentinella vegliava. A quanto pareva, il capo, sicuro di non
venir assalito da nessuno, aveva fatto scendere tutti i suoi uomini per
dare l'attacco alla casupola.

Tabriz fece una rapida esplorazione e trovata la porta che, dal
sentiero fiancheggiante la collinetta, metteva nel ridotto, la chiuse
con fragore, sbarrandola con una grossa trave.

— Ed ora, padrone, rideremo, — disse il gigante.




CAPITOLO XI.

La sconfitta degli usbeki.


Come abbiamo detto, quella specie di fortino, destinato a difendere i
guadi dell'Amu-Darja, che si trovavano in quel punto della frontiera,
sorgeva su una collinetta non più alta d'un centinaio di metri e che
probabilmente era l'unica che sorgesse nella steppa occidentale.

Non era un gran che, tuttavia si componeva d'un gruppetto di fabbricati
costruiti con mattoni cotti al sole e uniti con fango, che si
stringevano addosso ad un terrapieno munito di merlature e difeso da
quattro falconetti con palle da una libbra.

Tabriz e Hossein, appena chiusa la porta, erano saliti sul terrapieno
da dove potevano dominare tutto il villaggio e anche un tratto
dell'Amu-Darja.

Di lassù scorsero subito la catapecchia del trattore, che si trovava
isolata all'estremità meridionale del villaggio.

Fastelli di legna puzzolente bruciavano dinanzi alla porta, mandando
in aria grosse nubi di fumo nerastro e, poco distante, i bukari in
agguato, dietro ai cespugli, coi fucili in mano, pronti a salutare gli
assediati con una scarica e impedire la loro fuga.

Erano una quarantina, tutti bene armati; ed a loro si erano aggiunti
alcuni pescatori, forse più per curiosità che per aiutarli validamente,
non avendo che fiocine e qualche scure.

Tabriz ad un tratto fece un balzo.

— Il _loutis_! — esclamò.

— Dov'è?

— Eccolo là che attraversa il fiume su una barca, con due cavalli.

— Che fugga?

— Scommetterei che quel birbante ha ricevuto il prezzo del tradimento e
che ora si mette in salvo.

— Non dobbiamo lasciarcelo scappare, Tabriz, — disse Hossein con
impeto. — Voglio avere quell'uomo nelle mie mani.

— Perché padrone?

— Perchè ho il sospetto che egli sia una delle Aquile pagate da Abei.

— Aspetta un momento, padrone. Gli fracasserò la barca.

— Lo voglio vivo ti ho detto.

— Farò il possibile. Tu tira sugli usbeki, io su quel cane e sul suo
compagno, che mi sembra sia il taverniere. —

Esaminarono i falconetti.

— Carichi tutti, — disse il gigante.

— Mira giusto.

— E tu getta a terra più bukari che puoi. —

Si curvarono sui due piccoli pezzi che formavano le due estremità della
batteria, abbassandoli fino al punto esatto di mira, poi diedero fuoco
alle micce, che stavano chiuse in una cassetta.

— Ci sono — disse Hossein.

Una fortissima detonazione scosse l'aria e il proiettile andò a cadere
in mezzo agli usbeki facendone stramazzare due al suolo.

Un momento dopo anche Tabriz faceva fuoco, spaccando la poppa della
barca sulla quale si trovavano Karaval e Dinar.

Vi fu fra i bukari un momento di stupore impossibile a descriversi, poi
vedendo ondeggiare sul ridotto due nuvole di fumo e temendo una nuova
scarica si dispersero in tutte le direzioni, urlando e bestemmiando.

— Agli altri due padrone, — disse Tabriz. — Non lasciamo a loro il
tempo nè di rimettersi dallo spavento, nè di radunarsi.

— Non aver fretta: non sprechiamo colpi.

— Vi è il magazzino che ci provvederà, signore.

— La barca affonda!...

— Ma troppo tardi, signore.

Ecco che quei birbanti sono già a cavallo e si dirigono verso la riva.

Ecco là il guado!... Ne approfitteremo. —

Karaval e Dinar, vedendo la barca affondare, si erano gettati
risolutamente in acqua costringendo i cavalli ad imitarli.

Trovandosi in quel momento a poche diecine di passi dalla riva ed in
un luogo ove l'acqua era bassa, avevano attraversata rapidamente la
distanza, mettendosi in salvo sotto gli alberi.

— Ah! Signore! — esclamò, vedendoli scomparire. — Perchè non mi hai
permesso di ammazzarli.

Hossein non ebbe il tempo di rispondergli. Urla feroci erano scoppiate
alla base della collinetta, accompagnate da parecchi colpi di fucile.

I bukari avevano compreso con chi avevano da fare, e chi erano gli
uomini che li cannoneggiavano, e forti del numero si preparavano alla
riscossa.

— Padrone, — disse Tabriz, la cui fronte si era annuvolata, — scarica
gli altri due pezzi, mentre io vado a far provvista di munizioni.

— Porta anche dei fucili e conduci due cavalli dietro la porta, —
rispose Hossein. — Teniamoci pronti a fuggire. —

Mentre Tabriz s'allontanava correndo, il coraggioso giovane sporse il
capo fra due merli per meglio osservare dove si trovavano i nemici.

Tenendosi nascosti dietro le rocce, erano già giunti alla base del
sentiero e si spingevano animosamente innanzi, incoraggiati dai sagrati
tuonanti del loro capo.

— Li prenderò d'infilata, — mormorò Hossein. — Si presentano in linea
profonda e due palle faranno un bel vuoto se ben dirette. —

Senza occuparsi dei colpi d'archibugio, che non potevano offenderlo,
essendo riparato dalle grosse merlature del ridotto, mise in batteria
i due falconetti ancora carichi, in modo che le palle infilassero il
sentiero, e uno dopo l'altro, li scaricò!

Il primo colpo portò via la testa al comandante che precedeva la
truppa; il secondo mandò a gambe all'aria una mezza dozzina d'usbeki.

Gli altri s'arrestarono un momento, come se indecisi fra il continuare
la marcia o darsela a gambe. La morte del loro capo li decise. Volsero
le spalle e discesero a corsa sfrenata il sentiero, dirigendosi verso
il fiume, dove si trovavano parecchie barche ancorate sulla riva.

Quando Tabriz giunse colle munizioni per le due bocche da fuoco,
si erano già imbarcati tutti e aiutati dai pescatori scendevano,
arrancando disperatamente l'Amu-Darja.

— Giungi tardi, — gli disse Hossein. — Ormai siamo padroni del
villaggio.

— Fuggiti? — chiese il gigante.

— Non si scorgono quasi più.

— Che siano andati in cerca di rinforzi?

— È probabile, Tabriz, e noi non saremo così sciocchi d'aspettarli.

— Lo credo, padrone.

— I cavalli?

— Sono pronti: ho scelto i due migliori.

— I fucili?

— Ne ho appesi due a ciascuna sella. Non vi era da scegliere nel
magazzino.

— A cavallo prima che tornino e guadiamo subito il fiume. —

Scesero di corsa lo spalto del ridotto e corsero verso la porta dietro
la quale si trovavano i cavalli, i più belli dei quattro, che erano
nella scuderia.

Traversarono quella specie di saracinesca gettata su un profondo
fossato, balzarono in sella e scesero di galoppo il sentiero.

Il villaggio era stato completamente abbandonato. Usbeki e pescatori,
temendo di venire mitragliati dai quattro falconetti, che si trovavano
sul ridotto, si erano messi frettolosamente in salvo.

— Se non salviamo la pelle questa volta, non la salveremo più, — disse
Tabriz. — Alì e Maometto hanno giurato di proteggerci.

— Sì, e per punire il miserabile che ha ingannato mio zio, che ha
cercato di assassinarci e che mi ha rubato Talmà! — rispose Hossein
con intraducibile accento d'odio. — Ecco la vendetta che comincia. La
steppa turanica sta dinanzi a noi!.. Al guado, Tabriz!...

— Questi cavalli non avranno paura dell'acqua, — rispose il gigante.

I cavalli non opposero alcuna resistenza e balzarono nel fiume
sollevando due altissime ondate. Il fondo esisteva a qualche metro al
di sotto, sicchè i due animali poterono avanzarsi senza correre alcun
pericolo di sprofondare.

I due turchestani in meno di dieci minuti attraversarono il fiume,
salendo la riva che in quel luogo non era molto ripida.

— Sulle tracce del loutis e del suo compagno, Tabriz, — disse Hossein.

— Hanno già lasciato come un varco fra queste erbe, — rispose il
gigante. — Non faticheremo molto a seguirli.

Saranno già lontani, tuttavia un'ora di vantaggio non sarà gran cosa.

— Batti i fianchi dei cavalli. —

Si erano appena lanciati sotto le piante, quando un colpo di fucile
rimbombò accompagnato dal grido:

— Alt!.. Siete presi!...

— L'archibugio, Tabriz! — urlò Hossein.

— È pronto — rispose il gigante.

— Ventre a terra!

— E carichiamo, — aggiunse Tabriz.

Quella minaccia fortunatamente non ebbe altro seguito, sicchè i due
turchestani, con non poca sorpresa, poterono oltrepassare indisturbati
la zona alberata e raggiungere l'immensa steppa degli Illiati,
confinante con quella dei Sarti.

— Ecco la libertà! — gridò Tabriz.

— E la vendetta, — aggiunse Hossein i cui occhi si erano accesi d'una
terribile fiamma. — Siamo sempre sulla traccia del loutis?

— Sì, padrone, non la perderò più. Ecco dove sono passati i due
cavalli. Le erbe non si sono ancora raddrizzate.

— Che gli usbechi si siano rassegnati?

— Lo credo, signore. —

La steppa verdeggiante, quella superba pianura che pareva un oceano di
erbe, quasi sempre in movimento come le onde instabili, quantunque non
ne possedesse il muggito sinistro ed impressionante, s'apriva dinanzi a
loro.

In mezzo si vedeva netto il solco aperto dai due cavalli montati
dal _loutis_ e dal suo compagno, non avendo avuto il tempo, le erbe,
calpestate dai robusti zoccoli dei due corridori, di rialzarsi.

Il sole volgeva ormai al tramonto e si tuffava in un nimbo d'oro
porpureo, ma la luna non doveva tardare ad alzarsi e piena di
splendore.

Sull'immensa pianura non si scorgeva nulla, affatto nulla: nè tende
d'Illiati, nè gruppi di cammelli o di cavalli pascolanti, nè i due
fuggiaschi. Tuttavia nè Tabriz, nè Hossein disperavano di raggiungere
l'uomo che li aveva così vilmente traditi e che per poco non era stata
la causa della loro morte o per lo meno della loro prigionìa.

— Prima che raggiungano le rive del mar Nero o le frontiere della
Persia, piomberemo loro addosso, — diceva Tabriz. — È impossibile che
abbiano potuto trovare cavalli più rapidi dei nostri.

— Dove credi che fuggano?

— Verso la frontiera persiana piuttosto che verso il mar Nero.

— In tal caso saranno costretti a passare per la steppa dei Sarti.

— Certo, padrone.

— Quell'uomo mi occorre, Tabriz. Sarà un testimonio prezioso.

— Che io vorrei uccidere prima di tradurlo dinanzi a tuo zio.

— E avresti torto.

— Può darsi, signore. Eh!...

— Cos'hai!

— Due punti neri all'orizzonte.

— I fuggiaschi?

— Potrebbero essere anche lepri, signore. Il sole sparisce e la luce
fugge rapidamente.

Aspettiamo la luna. —

Hossein con una strappata improvvisa arrestò il suo cavallo e guardò
attentamente la sterminata pianura, che si estendeva a perdita di vista
dinanzi a lui.

— Sì, due punti neri — disse poi. — Lupi no, mi sembrano cavalli.

— Ragione di più per affrettarci, signore. —

I due cavalli, che valevano i farsistani del vecchio _beg_, ripartirono
ventre a terra, aspirando rumorosamente l'aria.

In quel momento il sole scomparve e l'oscurità piombò sulla steppa,
dopo un brevissimo crepuscolo.

— Signore, — disse Tabriz. — Rallentiamo e aspettiamo la luna. Non
tarderà a mostrarsi.

— Allora li raggiungeremo di notte.

— È quello che desidererei. In qualche luogo si fermeranno, signore.
I loro cavalli non sono già di ferro e avranno bisogno di un po' di
riposo. —

Misero i due corridori al passo, attendendo pazientemente il sorgere
dell'astro notturno. Una pallida luce, che accompagnava quella
delle stelle prossime all'orizzonte, annunciava già la sua imminente
comparsa.

Tabriz teneva gli occhi fissi sul sentiero aperto dai fuggiaschi,
temendo di smarrirlo, quantunque quel solco fosse così largo e così
marcato fra le altissime erbe, da non potersi ingannare sulla sua
direzione.

Non era trascorso un quarto d'ora, quando un grande disco, simile ad
una lastra di rame infuocato, sorse quasi improvvisamente all'estremità
dell'immensa pianura erbosa, proiettando per alcuni minuti, un immenso
fascio di luce rossa che diventava rapidamente azzurrognola.

— Ecco la luna che viene in nostro aiuto, — disse Tabriz. —

Ci vedremo come in pieno giorno e scopriremo ben presto i fuggiaschi.

Su questo mare di verzura i loro cavalli si distingueranno senza alcuna
fatica.

To', non vedo più le due macchie nere. Che si siano fermati in qualche
luogo?

— O che accorgendosi di essere seguiti abbiano forzate le loro
cavalcature e che abbiano guadagnato su di noi qualche altro miglio?

— È impossibile signore che i loro cavalli possano competere con
questi. Devono essersi fermati in qualche luogo e ti consiglierei di
procedere con cautela.

Sono in due e noi pure siamo in due e potrebbero essere buoni
bersaglieri, quantunque non abbia mai udito che un loutis ed un
taverniere siano diventati di punto in bianco guerrieri.

— Ti ho detto che io sospetto invece che quel falso ammaestratore di
scimmie fosse un bandito della steppa.

— Ah!... La cosa sarebbe ben diversa. Ragione di più per diventare
prudenti.

— Mettiamo allora i cavalli al trotto.

— E armiamo gli archibugi, padrone. Possiamo essere costretti a
rispondere da un momento all'altro. —

Strinsero le briglie e le ginocchia, obbligando i due persiani
a moderare il loro slancio impetuoso e si rizzarono sulle staffe
per abbracciare maggior orizzonte. Cercavano un punto luminoso che
indicasse l'accampamento dei due fuggiaschi.

— Nulla, — continuava a brontolare Tabriz. — È un agguato che ci
preparano. Io lo sento o meglio lo fiuto come i lupi che sentono la
preda.

Ecco il momento di stare in guardia e di sorprendere invece loro,
giacchè il padrone vuole averli in mano vivi. —

Continuarono a galoppare per una quindicina di minuti, poi Tabriz,
che precedeva Hossein per difenderlo da qualche improvvisa scarica,
rattenne violentemente il proprio cavallo, dicendo rapidamente:

— Alt, padrone!...

— Siamo giunti?

— Inalbera il cavallo! —

Un lampo illuminò la steppa a dieci o dodici passi dinanzi a loro,
seguito dal rombo d'un grosso moschetto.

Il cavallo di Tabriz che sotto un vigoroso colpo di tallone si era
alzato sulle zampe deretane, cadde di quarto trascinando il cavaliere.

Hossein afferrò uno dei due archibugi che gli pendevano dalla sella e
sparò a casaccio a fior di terra.

Un grido echeggiò fra le erbe.

— Karaval!... Son morto!...

— Ed io invece sono vivo, — urlò Tabriz, alzandosi.

Da abilissimo cavaliere, nel momento in cui il suo persiano riceveva
la scarica in mezzo al ventre, aveva allargate le gambe e abbandonate
le staffe, sicchè era caduto molto più lontano senza rimanere sotto
l'animale.

Intanto un uomo si era alzato fra le erbe e si era dato a fuga
precipitosa. Era Karaval.

Il bandito non aveva avuto il tempo di montare a cavallo e contando
sulla propria agilità e credendo di sfuggire meglio ai colpi dei suoi
nemici e di nascondersi, al momento opportuno, fra le erbe, aveva
preferito giuocare di gambe.

Tabriz lo aveva però scorto e quantunque non avesse preso con sè nessun
archibugio, si era slanciato risolutamente sulle sue tracce, contando
sul proprio _kangiarro_.

Hossein si era provato a sua volta ad inseguirlo, però non aveva
percorsi dieci passi che si era sentito scaraventare in aria.

Il suo cavallo aveva urtato in qualche ostacolo, probabilmente contro
qualche fune tesa fra le erbe, ed era caduto sbalzando di sella il
cavaliere.

Quel capitombolo non poteva avere tristi conseguenze fra quelle masse
erbose alte un paio di metri.

Tabriz intanto continuava ad inseguire accanitamente Karaval, urlando
senza posa:

— Fermati, birbante, o ti spaccherò il cranio! È Tabriz che ti dà la
caccia, il gigante!...

Mi basta un pugno per accopparti!... —

Il bandito, pazzo di terrore, continuava a scappare, sbuffando come una
foca. Aveva le ali ai piedi e pareva che avesse ritrovata l'agilità dei
suoi vent'anni.

Tabriz però non lo lasciava e colle sue lunghe gambe e i suoi slanci di
cavallo selvaggio guadagnava sempre più.

Ad un tratto il bandito incespicò e cadde. Tabriz d'un colpo gli fu
addosso afferrandolo pel collo e sollevandolo come un fantoccio.

— Sei preso, miserabile! — urlò.

— Grazia! — rantolò il miserabile che non osava più dibattersi.

— Sì grazia, se parlerai. Dammi intanto il tuo kangiarro e anche il tuo
archibugio, che vale in questo momento meno d'un bastone e aspettiamo
il padrone.

— Il signor Hossein?

— Come! — urlò Tabriz stringendolo con maggior violenza, fino a fargli
uscire la lingua d'un buon palmo. — Tu lo conosci?... Ah!... Ti sei
tradito!... Il nipote del beg non si era ingannato.

— Grazia... mi strangoli.

— Non ora, — rispose il gigante, allargando il pugno.

— È necessario che tu parli prima, furfante. —

Gli tolse il _kangiarro_, ed il fucile lo depose dinanzi a sè,
sull'erba, dicendogli con voce minacciosa:

— Un moto, una parola e ti accoppo con un pugno, e bada che con un
pugno io un giorno ho ammazzato un cammello. Mi hai capito?

— Non sono sordo, signor Tabriz, — rispose Karaval con voce tremante.

Una voce in quel momento si alzò fra le erbe!

— L'hai preso? —

Era Hossein che si avanzava conducendo per la briglia il proprio
cavallo, non che i due dei banditi.

— È in mia mano, signore — rispose il gigante — e non mi scapperà più,
te l'assicuro. —

Hossein legò i tre cavalli insieme, li fece coricare fra le erbe, poi
impugnato il kangiarro si precipitò come una belva addosso a Karaval.
Una collera terribile avvampava nei suoi occhi.

— Miserabile! — urlò. — La morte causata da un colpo d'arma bianca
sarebbe troppo dolce per te, come sarebbero pure troppo dolci le più
atroci torture.

— Grazia, signore, — balbettò Karaval che tremava come se avesse la
febbre. — Io non ho agito per mio conto.

— Che cosa vuoi dire? — chiese Hossein stupito.

— Che se fosse stato in me non vi avrei tradito. D'altronde, voi, mi
dovreste un po' di riconoscenza, perchè senza di me, voi non sareste
mai usciti vivi dalla steppa della fame.

— Questo briccone è più furbo del diavolo, — mormorò Tabriz.

— Per conto di chi hai agito? — chiese Hossein che aveva alzata la
terribile lama sulla testa del bandito. — Del capo delle Aquile?

— No, signore. Dopo che Talmà fu liberata da vostro cugino Abei, io non
l'ho più riveduto, quindi egli ignorava che voi foste ancora vivi.

— Di chi dunque? —

Il bandito ebbe una lunga esitazione.

— Parla o ti faccio arrostire a lento fuoco.

— Di vostro cugino.

— D'Abei! — ruggì Hossein.

— Sì, m'aveva preso ai suoi servizi onde tornassi a Kitab a cercare i
vostri cadaveri.

— Per quale motivo?

— Per assicurarsi se voi, signore, eravate proprio morto.

— Ah!... Canaglia!... Anche quello voleva!

— Come avrebbe potuto sposare Talmà? Ci voleva qualcuno che
testimoniasse la vostra morte.

— L'infame!...

— Una parola, padrone, — disse Tabriz.

Poi rivolgendosi verso il bandito:

— Tu sai chi è stato a colpirci a tradimento con due colpi di pistola,
mentre noi facevamo fronte ai moscoviti.

— Sì: mi hanno detto che è stato Abei.

— Hai udito, signore?

— Sì, — rispose Hossein coi denti stretti. — Quell'infame voleva la mia
fidanzata e anche la mia vita.

Prosegui: che ordini ti aveva dato mio cugino quando tu tornasti a
Kitab?

— Di riportare nella steppa i vostri cadaveri, se l'avessi potuto.

— E se ci aveste trovati solamente feriti?

— Di perdervi a qualunque costo e di consegnarvi all'Emiro, avendoti
egli messo, nella fascia, dei documenti compromettenti.

— Vedi, padrone, che io non mi ero ingannato, — disse Tabriz.

Hossein stette qualche minuto silenzioso, poi volgendosi verso il
bandito che si teneva le mani sul capo come per difenderlo da qualche
colpo di kangiarro, gli disse:

— Sarei nel mio diritto di ucciderti, invece io ti farò dono della
vita, ad una condizione. —

Tabriz fece una smorfia e scosse il capo, come se fosse poco contento
di quelle parole.

— Parla, mio signore, — disse Karaval, respirando a pieni polmoni.

— Che tu deponga dinanzi al _beg_, mio zio, di quale infame missione ti
ha incaricato mio cugino.

— Sono pronto a farlo.

— Tabriz, lega le braccia a quest'uomo e mettilo in sella.

— Partiamo?

— Subito: ho sete di vendetta.

— Ecco la fine della tragedia, — mormorò il gigante.

Legò poi solidamente le braccia al bandito, lo pose su uno dei tre
cavalli e ripartirono a piccolo trotto attraverso la steppa sconfinata.




CAPITOLO XII.

La giustizia del “beg„.


Giah-Aghà, il formidabile _beg_ della steppa turchestana, seduto
sui cuscini di seta che contornavano la sua spaziosa e ricca tenda,
innalzata di fronte alla casa della bella Talmà, fumava silenziosamente
il suo _narghileh_ come era sua abitudine.

I servi entravano ed uscivano per portare i suoi ordini ai conduttori
delle innumerevoli mandrie di cammelli, di montoni e di cavalli che
pascolavano nelle ubertose steppe dei Sarti, dove l'erba cresceva
gigante.

Eppure il _beg_ quella sera non appariva tranquillo come il solito.
Di quando in quando, come se presentisse che qualche cosa di tragico
e di terribile dovesse accadere, s'alzava a sedere, respingendo quasi
con rabbia il bocchino d'ambra del suo cannello e come se l'essenza di
rose, mescolata nella bottiglia dorata, avesse perduto improvvisamente
il suo delizioso profumo.

I suoi occhi, sempre vividi e nerissimi, malgrado l'età, si fissavano
sui quattro falchi di Abei, che squittivano sui loro bastoni in croce.

Al di fuori forti raffiche si succedevano sbattendo vivamente il feltro
grossolano della tenda, impenetrabile alla pioggia.

Già due volte aveva ricaricato il caminetto del suo narghileh, quando i
due cani di guardia mandarono un lunghissimo ululato, che aveva qualche
cosa di lugubre.

— Karon, — disse il _beg_, staccando il bocchino d'ambra e gettando in
aria un ultimo getto di fumo, — chi si avvicina?

— I nostri uomini, signore, che accampano all'aperto, nulla hanno
avvertito; i cani avranno fiutato qualche animale, — rispose Karon.

— No, — disse il _beg_. — Non urlerebbero così! E poi a quest'ora si
sarebbero slanciati sulla steppa. Va' a vedere. —

Il servo, che era una specie di maggiordomo, che aveva preso il posto
di Tabriz, uscì dalla tenda e dopo d'aver interrogato i guardiani dei
cammelli, dei montoni e dei cavalli, si avanzò risolutamente attraverso
le alte erbe, quantunque fosse sicuro che i cani ed anche il _beg_ si
fossero ingannati.

Aveva percorso un tre o quattrocento passi, quando i suoi orecchi
furono colpiti da un galoppo precipitoso, che pareva prodotto da più
cavalli.

Temendo che qualche banda di briganti fosse per irrompere
sull'accampamento, tornò rapidamente nella tenda del _beg_,
informandolo di quanto aveva udito.

— Che sia Abei che ritorna dalla casa di Talmà? — chiese il vecchio.

— Non si fa mai accompagnare, _beg_, — rispose il maggiordomo. — Egli
non ha bisogno d'alcuna scorta e poi i cani lo conoscono troppo bene,
per abbaiare in quel modo. —

In quel momento si udirono i guardiani del bestiame a gridare:

— Chi vive?... —

Una voce formidabile che parve un colpo di tuono, si alzò fra le
tenebre:

— Cerchiamo il beg Giah-Aghà, nostro signore! —

Pochi minuti dopo, tre cavalli neri, coperti di schiuma e montati da
tre uomini, giungevano dinanzi alla tenda del beg, gridando:

— Largo agli amici! —

Giah-Aghà aveva lasciato cadere il cannello del narghileh e si era
fatto pallidissimo, esclamando:

— Che i morti ritornino o che i miei orecchi troppo vecchi si siano
ingannati?

— T'inganni, zio, solo i vivi ritornano, — rispose una voce.

Un uomo è comparso sulla porta della tenda, esponendosi alla luce che
proiettava la lampada sospesa al di sopra della pietra che teneva ferma
l'ossatura.

Il _beg_ mandò un urlò:

— Hossein!

— Sì, zio, sì padre, — rispose il giovane, che era pallido come uno
spettro. — Sono io che vengo a reclamare giustizia al beg della steppa
turchestana. —

Giah-Aghà era rimasto immobile, come se fosse stato fulminato.

— Hossein! — balbettò.

— E ci... sono anch'io, padrone, — disse Tabriz, avanzandosi ed
entrando nel raggio proiettato dalla lampada. — Ed anch'io non sono un
morto! —

Con uno scatto improvviso, che un giovane di vent'anni gli avrebbe
invidiato, il _beg_ si alzò.

— Hossein!... — ripetè per la terza volta. — Tabriz! Da dove venite
voi? Da questo o dall'altro mondo?

— No, padre, — rispose Hossein; — da questo mondo, poichè non siamo
morti come ti aveva fatto credere mio cugino. Le sue palle non ci hanno
uccisi. —

Il vecchio _beg_ fece un salto innanzi, cogli occhi in fiamme, il volto
trasfigurato.

— Hossein! — gridò, — che cosa dici tu?

— Dico che mio cugino ha fatto fuoco su di me e su Tabriz a tradimento,
per ucciderci, mentre noi stavamo combattendo disperatamente contro
i moscoviti che assalivano Kitab: dico e accuso mio cugino di aver
assoldate le _Aquile_ della steppa per rapirmi Talmà; dico e accuso mio
cugino di aver nascosti nella mia fascia dei documenti compromettenti,
per farmi fucilare dai russi o dai soldati dell'Emiro e di aver cercato
più tardi di farci assassinare una seconda volta.

Padre: vendetta, vendetta! È tuo nipote che la chiede al beg della
steppa turchestana! —

Tabriz a sua volta si era fatto innanzi, dicendo con voce solenne.

— Ed io confermo, padrone, tutte le accuse di tuo nipote e ti porto
un altro testimonio, l'uomo pagato che doveva assassinarci una seconda
volta.

Karaval! Fatti innanzi! —

Il bandito, che fino allora si era tenuto nell'ombra, s'avanzò verso il
centro della tenda.

— Parla tu! — gridarono ad una voce Hossein e Tabriz.

— Tuttociò che ti hanno narrato questi uomini, o _beg_, è vero e lo
giuro su Maometto e su Alì, — disse il miserabile. — Io sono stato
assoldato da tuo nipote Abei, per assassinarli nel caso che i due colpi
di pistola non li avessero finiti o di consegnarli all'Emiro di Bukara.

Abei mi ha dato cento _tomani_, da dividerli con un mio compagno, che
Tabriz ha ucciso nella steppa.

Fa' portare qui il Corano ed io giurerò, se vuoi, sul libro
sacro. —

Un grido rauco, che rassomigliava all'urlo strozzato d'una belva in
furore, era sfuggito dalle labbra del _beg_.

— Basta, — disse. — Ho troppe prove. D'altronde dubitava. —

Poi, slanciandosi verso Hossein e serrandoselo con frenesia fra le
braccia, gli disse:

— Allah sia ringraziato! Tu avrai giustizia! —

Con un gesto maestoso si volse verso il maggiordomo che stava fermo
sulla porta della tenda, dicendogli:

— Recati subito alla casa di Talmà e fa' venire qui immediatamente Abei.

— È inutile, signore, — rispose il maggiordomo. — Odo il galoppo del
suo cavallo.

— Hossein, Tabriz e anche tu, brigante, uscite e non entrate se non
quando Abei sarà qui.

— Una domanda, padre, — disse Hossein.

— Parla.

— L'ha sposata Abei?

— No: non gliel'ho permesso, perchè io non ho avuto la prova della tua
morte.

— Grazie, padre.

— Uscite! —

Si riadagiò sul cuscino di seta, riaccese il _narghileh_, con una calma
più apparente che reale, poi fece scorrere con una feroce voluttà la
sua famosa scimitarra di Damasco entro la guaina di marocchino laminato
d'oro.

— La giustizia del _beg_ sarà tremenda come un colpo di tuono, —
mormorò.

Il galoppo d'un cavallo si udiva in quel momento distintamente.

Un terribile sorriso comparve sulle labbra del fiero _beg_.

— Eccolo! — mormorò.

Il cavallo si era fermato dinanzi alla vasta tenda ed un giovane,
vestito tutto di seta bianca, ricamata in oro, con bottoni di turchese,
era entrato, dicendo:

— Buona sera, padre. —

Era Abei.

Giah-Aghà piegò appena il capo e staccando dalle labbra il bocchino,
chiese quasi con noncuranza:

— Come sta Talmà?

— Piange sempre, padre, — rispose il giovane, con voce irata. — Pare
che non sia capace di dimenticare quel povero Hossein.

— Forse dubiterà che sia morto, — disse il _beg_, con sottile ironia.

— L'ho veduto io a cadere sotto il piombo dei moscoviti, insieme con
Tabriz. Che cosa spera ancora?

— Sei ben sicuro che siano morti? — chiese il beg con voce fremente.

— Dubitereste, padre? — chiese Abei, impallidendo.

— Accostati ed ascoltami. —

Abei era diventato livido ed inquieto, tuttavia obbedì e si avvicinò al
vecchio _beg_.

— Voltati indietro, ora, — disse Giah Aghà.

Abei guardò con ispavento il vecchio, nei cui occhi balenava una fiamma
terribile.

— Padre! — esclamò con angoscia.

— Voltati! — urlò il _beg_. —

Abei girò il capo e mandò un grido.

Hussein, Tabriz e Karaval erano comparsi improvvisamente sulla porta
della tenda.

— Li vedi? — ruggì il _beg_.

Con un rapido gesto sfoderò la scimitarra di Damasco. Un lampo brillò
in aria ed Abei cadde colla testa quasi staccata dal busto.

— Ecco la vendetta del _beg_ della steppa turchestana, — esclamo
Giah-Aghà, con voce tuonante. — Hossein, sei vendicato. —

Karaval, spaventato, si era slanciato fuori dalla tenda, fuggendo a
tutte gambe, temendo di subire l'egual sorte. Tabriz che lo teneva già
d'occhio gli aveva tenuto dietro.

Due spari rimbombarono quasi subito, seguiti da un grido, poi il
gigante ricomparve, tenendo in pugno due pistole ancora fumanti.

— Padrone, — disse, accostandosi a Hossein, che guardava con terrore
il cadavere d'Abei, — tu avevi promessa salva la vita al bandito, ma
io non avevo giurato nè su Maometto, nè su Alì, e l'ho ammazzato. Dei
traditori ve ne sono perfino troppi nella steppa.

Anche il vecchio _beg_ guardava il corpo di Abei; quando l'ultimo
fremito cessò, alzò gli occhi verso Hossein e gli disse con voce
pacata:

— Giustizia è fatta. Prendi il mio miglior cavallo e recati da Talmà
che da tanti giorni ti piange. —

Poi, volgendosi verso Tabriz, che pareva aspettasse qualche ordine:

— Seppellisci nella steppa quest'uomo, — gli disse, additandogli Abei.
— Non è mio nipote.... è un miserabile. Va'!... Portalo via!... —




INDICE


  PARTE PRIMA.

  Capitolo I      Un supplizio spaventevole                pag.   3
      »    II     La tenda del «beg»                        »    12
      »    III    Il «mestvire»                             »    22
      »    IV     L'assassinio                              »    28
      »    V      Attraverso la steppa                      »    37
      »    VI     Talmà la bella                            »    45
      »    VII    La scomparsa di Abei Dullah               »    55
      »    VIII   La steppa turcomanna                      »    62
      »    IX     Il colpo di testa delle Aquile            »    74
      »    X      Hossein alla riscossa                     »    85
      »    XI     Il campo degli Illiati                    »    94
      »    XII    Il traditore                              »   105
      »    XIII   Kitab                                     »   115
      »    XIV    I fanatici del Turchestan                 »   121
      »    XV     L'assalto di Kitab                        »   134
      »    XVI    Il rifugio dei banditi                    »   144

  PARTE SECONDA.

  Capitolo I      I prigionieri                             »   155
      »    II     Il tradimento d'Abei                      »   165
      »    III    Le spie di Abei                           »   173
      »    IV     La burana                                 »   186
      »    V      L'Oasi                                    »   196
      »    VI     Il Loutis                                 »   203
      »    VII    Nella steppa della fame                   »   215
      »    VIII   L'attacco dei leoni                       »   224
      »    IX     Fra l'acqua e il petrolio                 »   235
      »    X      L'assedio                                 »   245
      »    XI     La sconfitta degli usbeki                 »   253
      »    XII    La giustizia del «beg»                    »   268




NOTE:


[1] Il tomano vale 11 lire e 60 cent.

[2] Suonatori ed insieme narratori di leggende turchestane.

[3] Capo d'una tribù con titolo principesco.

[4] Vecchi.

[5] Prete mussulmano.

[6] Guarda!... Guarda.

[7] Monete di rame che valgono un po' più di cinque centesimi.

[8] Questa setta che pretendeva di armonizzare la religione mussulmana
colle idee moderne, era stato fondata da Mullah Alì che fu uno
dei seguaci che uccise, nell'aprile del 1904, lo sciah di Persia
Nasser-el-Din, con un colpo di pistola.

[9] Mostratori di scimmie.





Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici.

Le illustrazioni della versione originale non sono state incluse in
questo ebook.





End of Project Gutenberg's Le Aquile della Steppa, by Emilio Salgari

*** END OF THIS PROJECT GUTENBERG EBOOK LE AQUILE DELLA STEPPA ***

***** This file should be named 64062-0.txt or 64062-0.zip *****
This and all associated files of various formats will be found in:
        http://www.gutenberg.org/6/4/0/6/64062/

Produced by Barbara Magni and the Online Distributed
Proofreading Team at http://www.pgdp.net (This file was
produced from images made available by The Internet Archive)

Updated editions will replace the previous one--the old editions will
be renamed.

Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg-tm electronic works to protect the PROJECT GUTENBERG-tm
concept and trademark. Project Gutenberg is a registered trademark,
and may not be used if you charge for the eBooks, unless you receive
specific permission. If you do not charge anything for copies of this
eBook, complying with the rules is very easy. You may use this eBook
for nearly any purpose such as creation of derivative works, reports,
performances and research. They may be modified and printed and given
away--you may do practically ANYTHING in the United States with eBooks
not protected by U.S. copyright law. Redistribution is subject to the
trademark license, especially commercial redistribution.

START: FULL LICENSE

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full
Project Gutenberg-tm License available with this file or online at
www.gutenberg.org/license.

Section 1. General Terms of Use and Redistributing Project
Gutenberg-tm electronic works

1.A. By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg-tm electronic works in your
possession. If you paid a fee for obtaining a copy of or access to a
Project Gutenberg-tm electronic work and you do not agree to be bound
by the terms of this agreement, you may obtain a refund from the
person or entity to whom you paid the fee as set forth in paragraph
1.E.8.

1.B. "Project Gutenberg" is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg-tm electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg-tm electronic works if you follow the terms of this
agreement and help preserve free future access to Project Gutenberg-tm
electronic works. See paragraph 1.E below.

1.C. The Project Gutenberg Literary Archive Foundation ("the
Foundation" or PGLAF), owns a compilation copyright in the collection
of Project Gutenberg-tm electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg-tm mission of promoting
free access to electronic works by freely sharing Project Gutenberg-tm
works in compliance with the terms of this agreement for keeping the
Project Gutenberg-tm name associated with the work. You can easily
comply with the terms of this agreement by keeping this work in the
same format with its attached full Project Gutenberg-tm License when
you share it without charge with others.

1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg-tm work. The Foundation makes no
representations concerning the copyright status of any work in any
country outside the United States.

1.E. Unless you have removed all references to Project Gutenberg:

1.E.1. The following sentence, with active links to, or other
immediate access to, the full Project Gutenberg-tm License must appear
prominently whenever any copy of a Project Gutenberg-tm work (any work
on which the phrase "Project Gutenberg" appears, or with which the
phrase "Project Gutenberg" is associated) is accessed, displayed,
performed, viewed, copied or distributed:

  This eBook is for the use of anyone anywhere in the United States and
  most other parts of the world at no cost and with almost no
  restrictions whatsoever. You may copy it, give it away or re-use it
  under the terms of the Project Gutenberg License included with this
  eBook or online at www.gutenberg.org. If you are not located in the
  United States, you'll have to check the laws of the country where you
  are located before using this ebook.

1.E.2. If an individual Project Gutenberg-tm electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase "Project
Gutenberg" associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg-tm
trademark as set forth in paragraphs 1.E.8 or 1.E.9.

1.E.3. If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg-tm License for all works
posted with the permission of the copyright holder found at the
beginning of this work.

1.E.4. Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg-tm work in a format
other than "Plain Vanilla ASCII" or other format used in the official
version posted on the official Project Gutenberg-tm web site
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original "Plain
Vanilla ASCII" or other form. Any alternate format must include the
full Project Gutenberg-tm License as specified in paragraph 1.E.1.

1.E.7. Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8. You may charge a reasonable fee for copies of or providing
access to or distributing Project Gutenberg-tm electronic works
provided that

* You pay a royalty fee of 20% of the gross profits you derive from
  the use of Project Gutenberg-tm works calculated using the method
  you already use to calculate your applicable taxes. The fee is owed
  to the owner of the Project Gutenberg-tm trademark, but he has
  agreed to donate royalties under this paragraph to the Project
  Gutenberg Literary Archive Foundation. Royalty payments must be paid
  within 60 days following each date on which you prepare (or are
  legally required to prepare) your periodic tax returns. Royalty
  payments should be clearly marked as such and sent to the Project
  Gutenberg Literary Archive Foundation at the address specified in
  Section 4, "Information about donations to the Project Gutenberg
  Literary Archive Foundation."

* You provide a full refund of any money paid by a user who notifies
  you in writing (or by e-mail) within 30 days of receipt that s/he
  does not agree to the terms of the full Project Gutenberg-tm
  License. You must require such a user to return or destroy all
  copies of the works possessed in a physical medium and discontinue
  all use of and all access to other copies of Project Gutenberg-tm
  works.

* You provide, in accordance with paragraph 1.F.3, a full refund of
  any money paid for a work or a replacement copy, if a defect in the
  electronic work is discovered and reported to you within 90 days of
  receipt of the work.

* You comply with all other terms of this agreement for free
  distribution of Project Gutenberg-tm works.

1.E.9. If you wish to charge a fee or distribute a Project
Gutenberg-tm electronic work or group of works on different terms than
are set forth in this agreement, you must obtain permission in writing
from both the Project Gutenberg Literary Archive Foundation and The
Project Gutenberg Trademark LLC, the owner of the Project Gutenberg-tm
trademark. Contact the Foundation as set forth in Section 3 below.

1.F.

1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg-tm collection. Despite these efforts, Project Gutenberg-tm
electronic works, and the medium on which they may be stored, may
contain "Defects," such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.

1.F.2. LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.

1.F.4. Except for the limited right of replacement or refund set forth
in paragraph 1.F.3, this work is provided to you 'AS-IS', WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.

1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.

1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in
accordance with this agreement, and any volunteers associated with the
production, promotion and distribution of Project Gutenberg-tm
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg-tm work, (b) alteration, modification, or
additions or deletions to any Project Gutenberg-tm work, and (c) any
Defect you cause.

Section 2. Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.

Volunteers and financial support to provide volunteers with the
assistance they need are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at
www.gutenberg.org



Section 3. Information about the Project Gutenberg Literary Archive Foundation

The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation's EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state's laws.

The Foundation's principal office is in Fairbanks, Alaska, with the
mailing address: PO Box 750175, Fairbanks, AK 99775, but its
volunteers and employees are scattered throughout numerous
locations. Its business office is located at 809 North 1500 West, Salt
Lake City, UT 84116, (801) 596-1887. Email contact links and up to
date contact information can be found at the Foundation's web site and
official page at www.gutenberg.org/contact

For additional contact information:

    Dr. Gregory B. Newby
    Chief Executive and Director
    gbnewby@pglaf.org

Section 4. Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular
state visit www.gutenberg.org/donate

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.

Please check the Project Gutenberg Web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate

Section 5. General Information About Project Gutenberg-tm electronic works.

Professor Michael S. Hart was the originator of the Project
Gutenberg-tm concept of a library of electronic works that could be
freely shared with anyone. For forty years, he produced and
distributed Project Gutenberg-tm eBooks with only a loose network of
volunteer support.

Project Gutenberg-tm eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.

Most people start at our Web site which has the main PG search
facility: www.gutenberg.org

This Web site includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
